<!DOCTYPE html>
<html>
<head><meta name="generator" content="Hexo 3.9.0">
  <meta charset="utf-8">
  

  
  <title>戒文~大宝积经卷第二十九--文殊师利普门会第十 | 戒文</title>
  <meta name="viewport" content="width=device-width, initial-scale=1, maximum-scale=1">
  <meta name="description" content="大宝积经卷第二十九--文殊师利普门会第十       南无本师释迦牟尼佛      无上甚深微妙法      百千万劫难遭遇      我今见闻得受持      愿解如来真实义             大宝积经卷第二十九      文殊师利普门会第十      大唐三藏菩提流志奉　诏译                如是我闻。一时佛在王舍城耆阇崛山中。与大比丘众八百人俱。菩萨摩诃萨四万二千。时有">
<meta property="og:type" content="article">
<meta property="og:title" content="戒文~大宝积经卷第二十九--文殊师利普门会第十">
<meta property="og:url" content="http://yoursite.com/2019/08/03/大宝积经卷第二十九--文殊师利普门会第十/index.html">
<meta property="og:site_name" content="戒文">
<meta property="og:description" content="大宝积经卷第二十九--文殊师利普门会第十       南无本师释迦牟尼佛      无上甚深微妙法      百千万劫难遭遇      我今见闻得受持      愿解如来真实义             大宝积经卷第二十九      文殊师利普门会第十      大唐三藏菩提流志奉　诏译                如是我闻。一时佛在王舍城耆阇崛山中。与大比丘众八百人俱。菩萨摩诃萨四万二千。时有">
<meta property="og:locale" content="default">
<meta property="og:updated_time" content="2019-08-03T08:33:56.826Z">
<meta name="twitter:card" content="summary">
<meta name="twitter:title" content="戒文~大宝积经卷第二十九--文殊师利普门会第十">
<meta name="twitter:description" content="大宝积经卷第二十九--文殊师利普门会第十       南无本师释迦牟尼佛      无上甚深微妙法      百千万劫难遭遇      我今见闻得受持      愿解如来真实义             大宝积经卷第二十九      文殊师利普门会第十      大唐三藏菩提流志奉　诏译                如是我闻。一时佛在王舍城耆阇崛山中。与大比丘众八百人俱。菩萨摩诃萨四万二千。时有">
  
    <link rel="alternate" href="/atom.xml" title="戒文" type="application/atom+xml">
  
  
    <link rel="icon" href="/favicon.png">
  
  
    <link href="//fonts.googleapis.com/css?family=Source+Code+Pro" rel="stylesheet" type="text/css">
  
  <link rel="stylesheet" href="/css/style.css">
</head>
</html>
<body>
  <div id="container">
    <div id="wrap">
      <header id="header">
  <div id="banner"></div>
  <div id="header-outer" class="outer">
    <div id="header-title" class="inner">
      <h1 id="logo-wrap">
        <a href="/" id="logo">戒文</a>
      </h1>
      
    </div>
    <div id="header-inner" class="inner">
      <nav id="main-nav">
        <a id="main-nav-toggle" class="nav-icon"></a>
        
          <a class="main-nav-link" href="/">Home</a>
        
          <a class="main-nav-link" href="/archives">Archives</a>
        
      </nav>
      <nav id="sub-nav">
        
          <a id="nav-rss-link" class="nav-icon" href="/atom.xml" title="RSS Feed"></a>
        
        <a id="nav-search-btn" class="nav-icon" title="Search"></a>
      </nav>
      <div id="search-form-wrap">
        <form action="//google.com/search" method="get" accept-charset="UTF-8" class="search-form"><input type="search" name="q" class="search-form-input" placeholder="Search"><button type="submit" class="search-form-submit">&#xF002;</button><input type="hidden" name="sitesearch" value="http://yoursite.com"></form>
      </div>
    </div>
  </div>
</header>
      <div class="outer">
        <section id="main"><article id="post-大宝积经卷第二十九--文殊师利普门会第十" class="article article-type-post" itemscope itemprop="blogPost">
  <div class="article-meta">
    <a href="/2019/08/03/大宝积经卷第二十九--文殊师利普门会第十/" class="article-date">
  <time datetime="2019-08-03T08:31:39.183Z" itemprop="datePublished">2019-08-03</time>
</a>
    
  </div>
  <div class="article-inner">
    
    
      <header class="article-header">
        
  
    <h1 class="article-title" itemprop="name">
      戒文~大宝积经卷第二十九--文殊师利普门会第十
    </h1>
  

      </header>
    
    <div class="article-entry" itemprop="articleBody">
      
        <div class="ahtcy_content">
<p align="center"><font color="#ff0000" size="3"><strong>大宝积经卷第二十九--文殊师利普门会第十</strong></font></p>
<p><font size="3">      南无本师释迦牟尼佛<br>      无上甚深微妙法<br>      百千万劫难遭遇<br>      我今见闻得受持<br>      愿解如来真实义<br>       <br>      大宝积经卷第二十九<br>      文殊师利普门会第十<br>      大唐三藏菩提流志奉　诏译<br>     <br>     <br>      如是我闻。一时佛在王舍城耆阇崛山中。与大比丘众八百人俱。菩萨摩诃萨四万二千。时有菩萨名无垢藏。与九万二千诸菩萨众。恭敬围绕从空而来。尔时世尊即告大众。彼诸菩萨。为遍清净行世界普花如来劝发来此娑婆世界。令于我所听受普入不思议法门。其诸菩萨亦当集会。说是语已。无量无边他方此界诸菩萨众。悉来集会耆阇崛山。顶礼佛足却住一面。<br>     <br>      尔时无垢藏菩萨。手持七宝千叶莲花。至如来所头面礼足。白佛言。世尊。遍清净行世界普花如来。以是宝花奉上世尊。致问无量。少病少恼起居轻利安乐行不。作是语已。即升虚空结加趺坐、<br>     <br>      尔时文殊师利菩萨摩诃萨。于大众中即从座起。偏袒右肩右膝着地。合掌恭敬而白佛言。我念过去久远世时。曾于普灯佛所。闻说普入不思议法门。我于尔时。即便获得八千四百亿那由他三昧。又能了知七十七万亿那由他三昧。善哉世尊。愿垂哀愍为诸菩萨说此法门。<br>     <br>      尔时佛告文殊师利。汝今谛听善思念之。当为汝说。文殊师利言。唯然世尊。愿乐欲闻。佛言。若诸菩萨欲学此法。应当修习诸三昧门。所谓色相三昧。声相三昧。香相三昧。味相三昧。触相三昧。意界三昧。女相三昧。男相三昧。童男相三昧。童女相三昧。天相三昧。龙相三昧。夜叉相三昧。乾闼婆相三昧。阿修罗相三昧。迦楼罗相三昧。紧那罗相三昧。摩睺罗伽相三昧。地狱相三昧。畜生相三昧。阎魔罗界三昧。贪相三昧。嗔相三昧。痴相三昧。不善法三昧。善法三昧。有为三昧。无为三昧。文殊师利。若诸菩萨于如是等一切三昧。善通达者。是则已为修学此法。文殊师利。云何名为色相三昧。即说颂曰<br>     观色如聚沫 中无有坚实<br>     不可执持故 是名色三昧<br>     复次文殊师利。云何名为声相三昧。即说颂曰<br>     观声如谷响 其性不可得<br>     诸法亦如是 无相无差别<br>     了知皆寂静 是名声三昧<br>     复次文殊师利。云何名为香相三昧。即说颂曰<br>     假令百千劫 常嗅种种香<br>     如海纳众流 而无有厌足<br>     其香若是实 则应可满足<br>     但有假名字 其实不可取<br>     以不可取故 鼻亦无所有<br>     了知性空寂 是名香三昧<br>     复次文殊师利。云何名为味相三昧。即说颂曰<br>     舌根之所受 碱醋等诸味<br>     皆从众缘生 其性无所有<br>     若能如是知 因缘和合起<br>     了此不思议 是名味三昧<br>     复次文殊师利。云何名为触相三昧。即说颂曰<br>     触但有名字 其性不可得<br>     细滑等诸法 皆是从缘生<br>     若能知触性 因缘和合起<br>     毕竟无所有 是名触三昧<br>     复次文殊师利。云何名为意界三昧。即说颂曰<br>     设集三千界 无量诸众生<br>     一心共思求 意界不可得<br>     不在于内外 亦不可聚集<br>     但以于假名 说有种种相<br>     犹如于幻化 无住无处所<br>     了知彼性空 是名意三昧<br>     复次文殊师利。云何名为女相三昧。即说颂曰<br>     四大假为女 其中无所有<br>     凡夫迷惑心 执取以为实<br>     女人如幻化 愚者不能了<br>     妄见女相故 生于染着心<br>     譬如幻化女 而非实女人<br>     无智者迷惑 便生于欲想<br>     如是了知已 一切女无相<br>     此相皆寂静 是名女三昧<br>     复次文殊师利。云何名为男相三昧。即说颂曰<br>     自谓是男子 见彼为女人<br>     由斯分别心 而生于欲想<br>     欲心本无有 心相不可得<br>     由妄分别故 于身起男想<br>     是中实无男 我说如阳焰<br>     知男相寂静 是名男三昧<br>     复次文殊师利。云何名为童男相三昧。即说颂曰<br>     如树无根枝 花则不可得<br>     以花无有故 其果亦不生<br>     由无彼女人 童男亦非有<br>     随于分别者 假说如是名<br>     了知彼女人 及童男非有<br>     能如是观察 是童男三昧<br>     复次文殊师利。云何名为童女相三昧。即说颂曰<br>     如断多罗树 毕竟不复生<br>     何有智慧人 于中求果实<br>     若有能了知 诸法无生者<br>     不应起分别 童女为能生<br>     又如焦谷种 其牙本不生<br>     女人亦复然 是童女三昧<br>     复次文殊师利。云何名为天相三昧。即说颂曰<br>     因清净信心 及以众善业<br>     受诸天胜报 端正殊妙身<br>     珍宝诸宫殿 非由造作成<br>     曼陀罗妙花 亦无种植者<br>     如是不思议 皆因业力起<br>     能现种种相 犹若净琉璃<br>     如是殊妙身 及诸宫殿等<br>     皆从虚妄生 是名天三昧<br>     复次文殊师利。云何名为龙相三昧。即说颂曰<br>     受此诸龙身 由不修于忍<br>     兴澍大云雨 遍满阎浮提<br>     不从前后际 亦不在中间<br>     而能生此水 复归于大海<br>     如是诸龙等 积习性差别<br>     起于种种业 业亦无有生<br>     一切非真实 愚者谓为有<br>     能如是了知 是名龙三昧<br>     复次文殊师利。云何名为夜叉相三昧。即说颂曰<br>     是大夜叉身 从于自心起<br>     是中无有实 妄生于恐怖<br>     亦无有怖心 而生于怖畏<br>     观法非实故 无相无所得<br>     空无寂静处 现此夜叉相<br>     如是知虚妄 是夜叉三昧<br>     复次文殊师利。云何名为乾闼婆相三昧。即说颂曰<br>     彼实无所趣 名言假施设<br>     了知趣非趣 乾闼婆三昧<br>     复次文殊师利。云何名为阿修罗相三昧。即说颂曰<br>     修罗相所印 其相本无生<br>     无生故无灭 阿修罗三昧<br>     复次文殊师利。云何名为迦楼罗相三昧。即说颂曰<br>     无身以为身 名字假施设<br>     名相无所有 迦楼罗三昧<br>     复次文殊师利。云何名为紧那罗相三昧。即说颂曰<br>     法无作而作 说为紧那罗<br>     了知此不生 紧那罗三昧<br>     复次文殊师利。云何名为摩睺罗伽相三昧。即说颂曰<br>     彼由于名字 随世而安立<br>     是中无有法 而妄起分别<br>     了知此分别 自性无所有<br>     彼相寂静故 摩睺罗三昧<br>     复次文殊师利。云何名为地狱相三昧。即说颂曰<br>     地狱空无相 其性极清净<br>     是中无作者 从自分别生<br>     我坐道场时 了此无生相<br>     无相无生故 其性如虚空<br>     此相皆寂静 是地狱三昧<br>     复次文殊师利。云何名为畜生相三昧。即说颂曰<br>     如云现众色 是中无有实<br>     能令无智人 于此生迷惑<br>     于彼畜生趣 而受种种身<br>     犹如虚空云 现于诸色像<br>     了知业如幻 不生迷惑心<br>     彼相本寂静 是畜生三昧<br>     复次文殊师利。云何名为阎魔罗界三昧。即说颂曰<br>     造作纯黑业 及以杂业者<br>     流转阎罗界 受于种种苦<br>     实无阎罗界 亦无流转者<br>     自性本无生 诸苦犹如梦<br>     若能如是观 阎罗界三昧<br>     复次文殊师利。云何名为贪相三昧。即说颂曰<br>     贪从分别生 分别亦非有<br>     无生亦无相 住处不可得<br>     贪性如虚空 亦无有建立<br>     凡夫妄分别 由斯贪染生<br>     法性本无染 清净如虚空<br>     十方遍推求 其性不可得<br>     不了性空故 见贪生怖畏<br>     无畏生畏想 于何得安乐<br>     譬如愚痴人 怖畏于虚空<br>     惊惧而驰走 避空不欲见<br>     虚空遍一切 于何而得离<br>     愚夫迷惑故 颠倒分别生<br>     贪本无自性 妄生厌离心<br>     如人欲避空 终无能脱者<br>     诸法性自离 犹如于涅槃<br>     三世一切佛 了知贪性空<br>     住此境界中 未曾有舍离<br>     于贪怖畏者 思惟求解脱<br>     如是贪自性 究竟常清净<br>     我证菩提时 了达皆平等<br>     若执贪为有 于彼当舍离<br>     由妄分别故 而言舍离贪<br>     此唯分别心 实无有舍离<br>     其性不可得 亦无有灭坏<br>     平等实际中 无解脱分别<br>     若于贪解脱 于空亦解脱<br>     虚空及与贪 无尽无差别<br>     若见差别者 我说令舍离<br>     贪实无有生 妄起生分别<br>     彼贪本性空 但有假名字<br>     不应以此名 而生于执着<br>     了贪无染故 是则毕竟空<br>     不由灭坏贪 而得于解脱<br>     贪法与佛法 平等即涅槃<br>     智者应当知 了贪寂静已<br>     入于寂静界 是名贪三昧<br>     复次文殊师利。云何名为嗔相三昧。即说颂曰<br>     以虚妄因缘 而起于嗔恚<br>     无我执为我 及由粗恶声<br>     起猛利嗔心 犹如于恶毒<br>     音声及嗔恚 究竟无所有<br>     如钻木出火 要假众缘力<br>     若缘不和合 火终不得生<br>     是不悦意声 毕竟无所有<br>     知声性空故 嗔亦不复生<br>     嗔不在于声 亦不身中住<br>     因缘和合起 离缘终不生<br>     如因乳等缘 和合生酥酪<br>     嗔自性无起 因于粗恶声<br>     愚者不能了 热恼自烧然<br>     应当如是知 究竟无所有<br>     嗔性本寂静 但有于假名<br>     嗔恚即实际 以依真如起<br>     了知如法界 是名嗔三昧<br>     复次文殊师利。云何名为痴相三昧。即说颂曰<br>     无明体性空 本自无生起<br>     是中无少法 而可说为痴<br>     凡夫于无痴 而妄生痴想<br>     于无著生着 犹若结虚空<br>     奇哉愚痴人 不应作而作<br>     诸法皆非有 杂染分别生<br>     如欲取虚空 安置于一处<br>     设经千万劫 终无有积聚<br>     愚夫从本来 经不思议劫<br>     所起于痴结 而无少分增<br>     如彼取虚空 终无有增减<br>     多劫集于痴 增减亦如是<br>     又如于槖籥 受风无际限<br>     愚痴着欲乐 无有厌足时<br>     是痴无所有 无根无住处<br>     以根非有故 亦无痴可尽<br>     以痴无尽故 边际不可得<br>     是故诸众生 我不能令尽<br>     设我一日中 能度三千界<br>     所有诸众生 皆令入涅槃<br>     复经不思议 无量千万劫<br>     日日如是化 众生界不尽<br>     痴界众生界 是二俱无相<br>     彼皆如幻化 故不能令尽<br>     痴性与佛性 平等无差别<br>     若分别于佛 彼则住愚痴<br>     痴及一切智 性皆不可得<br>     然彼诸众生 皆与痴平等<br>     众生不思议 痴亦不思议<br>     以不思议故 不应取分别<br>     如是思惟心 思量不可得<br>     痴亦不可量 以无边际故<br>     既无有边际 从何而得生<br>     自性无生故 相亦不可得<br>     了痴无有相 观佛亦复然<br>     应当如是知 一切法无二<br>     痴性本寂静 但有于假名<br>     我证菩提时 亦了痴平等<br>     能作如是观 是名痴三昧<br>     复次文殊师利。云何名为不善三昧。即说颂曰<br>     知彼贪嗔痴 种种诸烦恼<br>     所有诸行相 虚妄无真实<br>     能如是观察 是不善三昧<br>     复次文殊师利。云何名为善法三昧。即说颂曰<br>     汝等应当知 诸善意乐者<br>     心行各差别 皆同于一行<br>     以一出离相 了知于一切<br>     皆悉寂静故 是名善三昧<br>     复次文殊师利。云何名有为三昧。即说颂曰<br>     汝等应当知 一切有为法<br>     非是所造作 亦无可称量<br>     我了知诸行 性无有积集<br>     一切皆寂静 名有为三昧<br>     复次文殊师利。云何名无为三昧。即说颂曰<br>     无为性寂静 于中无所著<br>     亦复无出离 但有假名字<br>     为执着众生 而说彼名字<br>     能如是了知 名无为三昧<br>     <br>      尔时世尊。说如是等不可思议微妙偈时。九万二千菩萨。得无生法忍。三万六千比丘。而于诸漏心得解脱。七十二万亿那由他诸天。及六千比丘尼。一百八十万优婆塞。二千二百优婆夷等。皆发阿耨多罗三藐三菩提心。尔时文殊师利菩萨复白佛言。唯愿世尊。为诸菩萨。演说种种三昧名字。令其闻者诸根通利。而于诸法得智慧明。不为一切邪见众生之所摧伏。亦令证得四无碍辩。于一文字而能了知种种文字。于诸文字了一文字。复以无边辩才。为诸众生善说法要。亦令证得甚深法忍于一刹那了一切行。是一切行。各各复有无边行相。皆能了知。佛言。文殊师利。有三昧名无边离垢。若菩萨得此三昧。能现一切诸清净色。复有三昧名可畏面。得此三昧。有大威光映蔽日月。复有三昧名出焰光。得此三昧。能蔽一切释梵威光。复有三昧名为出离。得此三昧。令诸众生出离一切贪恚愚痴。复有三昧名无碍光。得此三昧。则能照曜一切佛刹。复有三昧名无忘失。得此三昧。能持诸佛所说教法。亦能为他敷演斯义。复有三昧名曰雷音。得此三昧。善能显示一切言音上至梵世。复有三昧名为喜乐。得此三昧。令诸众生喜乐满足。复有三昧名喜无厌。得此三昧。其见闻者无有厌足。复有三昧名专一境难思功德。得此三昧。而能示现一切神变。复有三昧名解一切众生语言。得此三昧。善能宣说一切语言。于一字中说一切字。了一切字同于一字。复有三昧名超一切陀罗尼王。得此三昧能善了知诸陀罗尼。复有三昧名为一切辩才庄严。得此三昧善能分别一切文字种种言音。复有三昧。名为积集一切善法。得此三昧能令众生悉闻佛声法声僧声。声闻声缘觉声。菩萨声波罗蜜声。如是菩萨住三昧时。令诸众生闻声不绝。尔时文殊师利白佛言。唯愿世尊。加威护念。令我获得无碍辩才。说此法门殊胜功德。佛言。善哉随汝所愿。文殊师利复白佛言。若有菩萨。于此法门。受持读诵无疑惑者。当知是人于现身中。决定获得四种辩才。所谓捷疾辩才。广大辩才。甚深辩才。无尽辩才。于诸众生心常护念。随所修行欲毁坏者。皆能觉悟令无毁坏。尔时世尊赞文殊师利菩萨言。善哉善哉。汝于斯义能善分别。如布施者获大财富。持禁戒者决定生天。若能受持此经典者。现得辩才必无虚妄。如日光出能除诸暝。亦如菩萨坐菩提座。成等正觉决定无疑。受持读诵是经典者。现得辩才亦复如是。文殊师利。若复有人。于现身中欲求辩才。当于此经心生信乐。受持读诵广为人说勿生疑惑。<br>     尔时无垢藏菩萨白佛言。世尊。若诸菩萨佛涅槃后。于此法门心无疑惑。受持读诵为他广说。我当摄受加其辩才<br>     <br>      尔时天魔波旬愁忧苦恼悲涕流泪。来诣佛所。而白佛言。如来昔证无上菩提。我于尔时已怀忧恼。复于今者说此法门。倍生大苦如中毒箭。若诸众生闻是经典。决定当于阿耨多罗三藐三菩提。无有退转入般涅槃。令我境界皆悉空虚。如来应正等觉能令一切诸苦众生。咸得安乐。愿垂哀愍与大慈悲。不于此经加威护念。令我安隐忧苦皆除<br>     <br>      尔时世尊告波旬言。勿怀忧恼。我于此法不作加护。诸众生等亦不涅槃。天魔波旬闻是语已。欢喜踊跃忧恼悉除。即于佛前忽然不现。尔时文殊师利菩萨前白佛言。如来今者有何密意。告波旬言我于此法不作加护。佛言。文殊师利。以无加护加护此法。是故为彼说如是言。以一切法平等实际。皆归真如同于法界。离诸言说不二相故。无有加护。以我如是诚实之言无有虚妄。能令此经于阎浮提广行流布<br>     <br>      尔时世尊。说是语已。告阿难言。此经名为普入不思议法门。若能受持如是经典。则为受持八万四千法门等无差别。何以故。我于此经善通达已。方能为彼诸众生等。演说八万四千法门。是故阿难。汝于此法当善护持。读诵流通无令忘失。佛说是经已。文殊师利菩萨。无垢藏菩萨。尊者阿难。及诸世间天人。阿修罗乾闼婆等。闻佛所说。皆大欢喜。信受奉行。<br>      所有礼赞供养佛 请佛住世转法轮<br>      随喜忏悔诸善根 回向众生及佛道</font></p>
<div class="text-c" id="pages"></div>
</div>
      
    </div>
    <footer class="article-footer">
      <a data-url="http://yoursite.com/2019/08/03/大宝积经卷第二十九--文殊师利普门会第十/" data-id="cjz9g18kg01z4pdtl4uhz4y0c" class="article-share-link">Share</a>
      
      
    </footer>
  </div>
  
    
<nav id="article-nav">
  
    <a href="/2019/08/03/强烈推荐断淫利器，四种清静明诲/" id="article-nav-newer" class="article-nav-link-wrap">
      <strong class="article-nav-caption">Newer</strong>
      <div class="article-nav-title">
        
          戒文~强烈推荐断淫利器，四种清静明诲
        
      </div>
    </a>
  
  
    <a href="/2019/08/03/四种清净明诲－－想断淫欲或减轻淫欲的/" id="article-nav-older" class="article-nav-link-wrap">
      <strong class="article-nav-caption">Older</strong>
      <div class="article-nav-title">戒文~四种清净明诲－－想断淫欲或减轻淫欲的</div>
    </a>
  
</nav>

  
</article>

</section>
        
          <aside id="sidebar">
  
    

  
    

  
    
  
    
  <div class="widget-wrap">
    <h3 class="widget-title">Archives</h3>
    <div class="widget">
      <ul class="archive-list"><li class="archive-list-item"><a class="archive-list-link" href="/archives/2019/08/">August 2019</a></li></ul>
    </div>
  </div>


  
    
  <div class="widget-wrap">
    <h3 class="widget-title">Recent Posts</h3>
    <div class="widget">
      <ul>
        
          <li>
            <a href="/2019/08/03/彭鑫博士：“都市隐者”现象的中医学解读—论色情泛滥/">戒文~彭鑫博士：“都市隐者”现象的中医学解读—论色情泛滥</a>
          </li>
        
          <li>
            <a href="/2019/08/03/彭鑫博士：纵欲过度导致糖尿病坏疽而截肢的案例/">戒文~彭鑫博士：纵欲过度导致糖尿病坏疽而截肢的案例</a>
          </li>
        
          <li>
            <a href="/2019/08/03/彭鑫博士：面容有光泽的好办法—叩齿吞津保健法/">戒文~彭鑫博士：面容有光泽的好办法—叩齿吞津保健法</a>
          </li>
        
          <li>
            <a href="/2019/08/03/彭鑫：伤精（肾虚、元气虚）的种种表现和治疗方法/">戒文~彭鑫：伤精（肾虚、元气虚）的种种表现和治疗方法</a>
          </li>
        
          <li>
            <a href="/2019/08/03/彭鑫博士：伤精者的补精方法/">戒文~彭鑫博士：伤精者的补精方法</a>
          </li>
        
      </ul>
    </div>
  </div>

  
</aside>
        
      </div>
      <footer id="footer">
  
  <div class="outer">
    <div id="footer-info" class="inner">
      &copy; 2019 戒文<br>
      Powered by <a href="http://hexo.io/" target="_blank">Hexo</a>
    </div>
  </div>
</footer>
    </div>
    <nav id="mobile-nav">
  
    <a href="/" class="mobile-nav-link">Home</a>
  
    <a href="/archives" class="mobile-nav-link">Archives</a>
  
</nav>
    

<script src="//ajax.googleapis.com/ajax/libs/jquery/2.0.3/jquery.min.js"></script>


  <link rel="stylesheet" href="/fancybox/jquery.fancybox.css">
  <script src="/fancybox/jquery.fancybox.pack.js"></script>


<script src="/js/script.js"></script>



<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?c3dd0b1027e251d4c341be3836e0957b";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>


  </div>
</body>
</html>