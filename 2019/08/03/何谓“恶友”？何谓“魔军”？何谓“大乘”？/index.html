<!DOCTYPE html>
<html>
<head><meta name="generator" content="Hexo 3.9.0">
  <meta charset="utf-8">
  

  
  <title>戒文~何谓“恶友”？何谓“魔军”？何谓“大乘”？ | 戒文</title>
  <meta name="viewport" content="width=device-width, initial-scale=1, maximum-scale=1">
  <meta name="description" content="何谓“恶友”？何谓“魔军”？何谓“大乘”？      《称赞大乘功德经》     大唐三藏法师 玄奘 奉诏译     如是我闻。一时，薄伽梵，住法界藏，诸佛所行众宝庄严大功德殿，与无央数大声闻众、大菩萨俱。及诸天人、阿素洛等，无量大众，前后围绕。     尔时，会中有一菩萨，示为女相，名德严华。承佛威神，从座而起，稽首作礼，而白佛言：何等名为菩萨恶友？新学菩萨，知已远离。     尔时，佛告德严">
<meta property="og:type" content="article">
<meta property="og:title" content="戒文~何谓“恶友”？何谓“魔军”？何谓“大乘”？">
<meta property="og:url" content="http://yoursite.com/2019/08/03/何谓“恶友”？何谓“魔军”？何谓“大乘”？/index.html">
<meta property="og:site_name" content="戒文">
<meta property="og:description" content="何谓“恶友”？何谓“魔军”？何谓“大乘”？      《称赞大乘功德经》     大唐三藏法师 玄奘 奉诏译     如是我闻。一时，薄伽梵，住法界藏，诸佛所行众宝庄严大功德殿，与无央数大声闻众、大菩萨俱。及诸天人、阿素洛等，无量大众，前后围绕。     尔时，会中有一菩萨，示为女相，名德严华。承佛威神，从座而起，稽首作礼，而白佛言：何等名为菩萨恶友？新学菩萨，知已远离。     尔时，佛告德严">
<meta property="og:locale" content="default">
<meta property="og:updated_time" content="2019-08-03T08:31:51.998Z">
<meta name="twitter:card" content="summary">
<meta name="twitter:title" content="戒文~何谓“恶友”？何谓“魔军”？何谓“大乘”？">
<meta name="twitter:description" content="何谓“恶友”？何谓“魔军”？何谓“大乘”？      《称赞大乘功德经》     大唐三藏法师 玄奘 奉诏译     如是我闻。一时，薄伽梵，住法界藏，诸佛所行众宝庄严大功德殿，与无央数大声闻众、大菩萨俱。及诸天人、阿素洛等，无量大众，前后围绕。     尔时，会中有一菩萨，示为女相，名德严华。承佛威神，从座而起，稽首作礼，而白佛言：何等名为菩萨恶友？新学菩萨，知已远离。     尔时，佛告德严">
  
    <link rel="alternate" href="/atom.xml" title="戒文" type="application/atom+xml">
  
  
    <link rel="icon" href="/favicon.png">
  
  
    <link href="//fonts.googleapis.com/css?family=Source+Code+Pro" rel="stylesheet" type="text/css">
  
  <link rel="stylesheet" href="/css/style.css">
</head>
</html>
<body>
  <div id="container">
    <div id="wrap">
      <header id="header">
  <div id="banner"></div>
  <div id="header-outer" class="outer">
    <div id="header-title" class="inner">
      <h1 id="logo-wrap">
        <a href="/" id="logo">戒文</a>
      </h1>
      
    </div>
    <div id="header-inner" class="inner">
      <nav id="main-nav">
        <a id="main-nav-toggle" class="nav-icon"></a>
        
          <a class="main-nav-link" href="/">Home</a>
        
          <a class="main-nav-link" href="/archives">Archives</a>
        
      </nav>
      <nav id="sub-nav">
        
          <a id="nav-rss-link" class="nav-icon" href="/atom.xml" title="RSS Feed"></a>
        
        <a id="nav-search-btn" class="nav-icon" title="Search"></a>
      </nav>
      <div id="search-form-wrap">
        <form action="//google.com/search" method="get" accept-charset="UTF-8" class="search-form"><input type="search" name="q" class="search-form-input" placeholder="Search"><button type="submit" class="search-form-submit">&#xF002;</button><input type="hidden" name="sitesearch" value="http://yoursite.com"></form>
      </div>
    </div>
  </div>
</header>
      <div class="outer">
        <section id="main"><article id="post-何谓“恶友”？何谓“魔军”？何谓“大乘”？" class="article article-type-post" itemscope itemprop="blogPost">
  <div class="article-meta">
    <a href="/2019/08/03/何谓“恶友”？何谓“魔军”？何谓“大乘”？/" class="article-date">
  <time datetime="2019-08-03T08:31:51.997Z" itemprop="datePublished">2019-08-03</time>
</a>
    
  </div>
  <div class="article-inner">
    
    
      <header class="article-header">
        
  
    <h1 class="article-title" itemprop="name">
      戒文~何谓“恶友”？何谓“魔军”？何谓“大乘”？
    </h1>
  

      </header>
    
    <div class="article-entry" itemprop="articleBody">
      
        <div class="ahtcy_content">
<p align="center"><font color="#ff0000" size="4"><strong>何谓“恶友”？何谓“魔军”？何谓“大乘”？</strong></font></p>
<p><font size="3">     《称赞大乘功德经》<br>     大唐三藏法师 玄奘 奉诏译<br>     如是我闻。一时，薄伽梵，住法界藏，诸佛所行众宝庄严大功德殿，与无央数大声闻众、大菩萨俱。及诸天人、阿素洛等，无量大众，前后围绕。<br>     尔时，会中有一菩萨，示为女相，名德严华。承佛威神，从座而起，稽首作礼，而白佛言：何等名为菩萨恶友？新学菩萨，知已远离。<br>     尔时，佛告德严华言：我观世间，无有天魔、梵释、沙门、婆罗门等，与新学菩萨，于无上菩提，为恶知识，如乐声闻、独觉乘者。所以者何？夫为菩萨，必为利乐诸有情故，勤求无上正等菩提。乐二乘人，志意下劣，惟求自证般涅槃乐。以是因缘，新学菩萨，不应与彼同住一寺，同止一房，同处经行，同路游适。若诸菩萨，已于大乘，具足多闻，得不坏信，我别开许与彼同居，为引发心趣菩提故。若彼种类，善根未熟，不应为说大乘法教，令生诽谤，获罪无量。<br>     新学菩萨，但应亲近久学大乘多闻菩萨，为于无上正等菩提，所种善根，速成熟故，不应亲近乐二乘者。所以者何？<br>     彼障菩萨菩提心故，<br>     彼令弃舍菩提心故，<br>     彼令亏损菩提心故，<br>     彼令毁犯菩萨行故。<br>     菩萨宁当弃舍身命，不应弃舍大菩提心，发起趣求二乘作意。<br>     若诸菩萨，劝诸有情，舍菩提心，趣二乘地；若诸菩萨，劝诸有情，舍菩提心，造诸恶业，俱堕地狱，受诸剧苦。<br>     菩萨宁守大菩提心，造五无间，受地狱苦，终不弃舍大菩提心，而欲趣求预流果证。<br>     菩萨宁守大菩提心，百千大劫，受地狱苦，终不弃舍大菩提心，而欲趣求一来果证。<br>     菩萨宁守大菩提心，受傍生身，或作饿鬼，终不弃舍大菩提心，而欲趣求不还果证。<br>     菩萨宁守大菩提心，造十恶业，堕诸恶趣，终不弃舍大菩提心，而欲趣求无生果证。<br>     菩萨宁守大菩提心，入大火坑，救诸含识，终不弃舍大菩提心，而同怯贼，投涅槃界。<br>     菩萨哀愍一切有情，于生死中，轮转无救。初发无上菩提心时，一切天人、阿素洛等，皆应供养。已能映夺一切声闻、独觉极果，已能摧伏一切魔军。诸恶魔王，皆大惊怖。<br>     时德严华闻佛语已，重请佛言：何谓魔军？惟愿世尊，哀愍为说。<br>     佛告德严华：若有闻说大乘法教，不生随喜，不乐听闻。不求悟入，不能信受，反加轻笑、毁訾、凌蔑，离间、谤讟，捶打、驱摈。应知此等，皆是魔军。<br>     是则名为乐非法者、性鄙劣者、求外道者、行邪行者、坏正见者。<br>     应知此等谤毁大乘，当堕地狱，受诸剧苦。从彼出已，生饿鬼中。经百千劫，常食粪秽。后生人中，盲聋喑哑，支体不具。其鼻匾[匚+虒]，愚钝无知，形貌矬陋。如是渐次罪障消除，流转十方。或遇诸佛，亲近供养。复闻大乘，闻已或能随喜信受。因此便发大菩提心，勇猛精勤，修菩萨行，渐次进学，乃至菩提。<br>     诸佛世尊，无别作意。为有情类，说五乘法。由本愿力，依法界身。于一切时，从诸毛孔，任运流出无量法光。以一妙音，等澍法雨，于一众会，无量有情。<br>     昔来信乐声闻乘者，闻佛为说声闻乘法。<br>     昔来信乐独觉乘者，闻佛为说独觉乘法。<br>     昔来信乐无上乘者，闻佛为说无上乘法。<br>     昔来信乐种种乘者，闻佛为说种种乘法。<br>     昔来信乐人天乘者，闻佛为说人天乘法。<br>     傍生鬼等，亦闻如来以随类音，而为说法。<br>     若有昔来未闻法者，彼惟见佛，处众默然。<br>     曾闻大乘而诽谤者，经无量劫堕大地狱、傍生、饿鬼及天人中，备受苦已，闻大乘法，即能随喜，深生净信，便发阿耨多罗三藐三菩提心。<br>     时德严华，闻佛说已，重请佛言：何谓大乘，此大乘名，为目何义？<br>     世尊告曰：善哉善哉！汝能乐闻大乘功德，谛听谛听，善思念之。吾当为汝分别解说，此大乘名，所目诸义。<br>     此乘综摄，笼驾弘远，无所遗漏，故曰大乘。<br>     此乘功德，甚深微妙，过诸数量，故曰大乘。<br>     此乘坚固，虚妄分别不能倾动，故曰大乘。<br>     此乘真实，穷未来际，无有断尽，故曰大乘。<br>     此乘寥廓，该罗法界，邈无边际，故曰大乘。<br>     此乘如海，吞纳蕴积，功德宝聚，故曰大乘。<br>     此乘如山，作镇区域，邪徒不扰，故曰大乘。<br>     此乘如空，包含一切情、非情类，故曰大乘。<br>     此乘如地，普能生长世出世善，故曰大乘。<br>     此乘如水，等润一切，令无枯槁，故曰大乘。<br>     此乘如火，焚灭诸障，令无余习，故曰大乘。<br>     此乘如风，扫除一切生死云雾，故曰大乘。<br>     此乘如日，开照群品，成熟一切，故曰大乘。<br>     此乘如月，能除热恼，破诸邪暗，故曰大乘。<br>     此乘尊贵，天龙八部，咸所敬奉，故曰大乘。<br>     此乘恒为诸健达缚歌咏赞美，故曰大乘。<br>     此乘恒为四王梵释礼敬尊重，故曰大乘。<br>     此乘恒为诸龙神等敬事防守，故曰大乘。<br>     此乘恒为一切菩萨精勤修学，故曰大乘。<br>     此乘任持诸佛圣种，展转增盛，故曰大乘。<br>     此乘圆满，具大威德，映夺一切，故曰大乘。<br>     此乘周给一切有情，令无匮乏。故曰大乘。<br>     此乘威力犹如药树，救疗众病，故曰大乘。<br>     此乘能害一切有情诸烦恼贼，故曰大乘。<br>     此乘能转无上法轮，饶益一切，故曰大乘。<br>     此乘微妙，甚深秘密，不可宣说，故曰大乘。<br>     此乘神用，绍三宝种，能使不绝，故曰大乘。<br>     此乘能显世俗胜义，理趣究竟，故曰大乘。<br>     此乘能显诸菩萨行，无不具足，故曰大乘。<br>     此乘能显佛地功德，无不备悉，故曰大乘。<br>     此乘利乐一切有情，尽未来际，故曰大乘。<br>     此乘至功，能建大义，妙用无尽，故曰大乘。<br>     此乘幽玄，下劣意乐不能信受。故曰大乘。<br>     此乘平等，增上意乐，方能信受，故曰大乘。<br>     此乘广大，下愚不测，而为轻笑，故曰大乘。<br>     此乘尊高，上智能达，常所宝玩。故曰大乘。<br>     此乘超过独觉乘等，最上无比，故曰大乘。<br>     佛说如是大乘名义，体用殊胜诸功德时，于此三千大千世界，六种震动。空中天乐，百千万类，不鼓自鸣。诸妙天花，缤纷乱堕。无量天子、无数声闻，闻此法音，睹斯瑞应，皆发阿耨多罗三藐三菩提心。百千俱[并*氐]新学菩萨，同时证得无生法忍。<br>     尔时，阿难即从座起，合掌恭敬，而白佛言：今此法门，甚为希有。能普利乐一切有情，当以何名，奉持流布？<br>     佛告阿难：此经名为《称赞大乘功德》，亦名《显说谤法业障》。以是名字，汝当奉持。<br>     时薄伽梵说此经已，阿难陀等无量声闻，德严华等无数菩萨，及诸天人、阿素洛等，一切大众，闻佛所说，皆大欢喜，信受奉行。<br>     称赞大乘功德经</font></p>
<div class="text-c" id="pages"></div>
</div>
      
    </div>
    <footer class="article-footer">
      <a data-url="http://yoursite.com/2019/08/03/何谓“恶友”？何谓“魔军”？何谓“大乘”？/" data-id="cjz9g187q0126pdtlj0iqpdco" class="article-share-link">Share</a>
      
      
    </footer>
  </div>
  
    
<nav id="article-nav">
  
    <a href="/2019/08/03/居士该如何对待配偶的夫妻生活要求/" id="article-nav-newer" class="article-nav-link-wrap">
      <strong class="article-nav-caption">Newer</strong>
      <div class="article-nav-title">
        
          戒文~居士该如何对待配偶的夫妻生活要求
        
      </div>
    </a>
  
  
    <a href="/2019/08/03/戒邪淫格言/" id="article-nav-older" class="article-nav-link-wrap">
      <strong class="article-nav-caption">Older</strong>
      <div class="article-nav-title">戒文~戒邪淫格言</div>
    </a>
  
</nav>

  
</article>

</section>
        
          <aside id="sidebar">
  
    

  
    

  
    
  
    
  <div class="widget-wrap">
    <h3 class="widget-title">Archives</h3>
    <div class="widget">
      <ul class="archive-list"><li class="archive-list-item"><a class="archive-list-link" href="/archives/2019/08/">August 2019</a></li></ul>
    </div>
  </div>


  
    
  <div class="widget-wrap">
    <h3 class="widget-title">Recent Posts</h3>
    <div class="widget">
      <ul>
        
          <li>
            <a href="/2019/08/03/彭鑫博士：“都市隐者”现象的中医学解读—论色情泛滥/">戒文~彭鑫博士：“都市隐者”现象的中医学解读—论色情泛滥</a>
          </li>
        
          <li>
            <a href="/2019/08/03/彭鑫博士：纵欲过度导致糖尿病坏疽而截肢的案例/">戒文~彭鑫博士：纵欲过度导致糖尿病坏疽而截肢的案例</a>
          </li>
        
          <li>
            <a href="/2019/08/03/彭鑫博士：面容有光泽的好办法—叩齿吞津保健法/">戒文~彭鑫博士：面容有光泽的好办法—叩齿吞津保健法</a>
          </li>
        
          <li>
            <a href="/2019/08/03/彭鑫：伤精（肾虚、元气虚）的种种表现和治疗方法/">戒文~彭鑫：伤精（肾虚、元气虚）的种种表现和治疗方法</a>
          </li>
        
          <li>
            <a href="/2019/08/03/彭鑫博士：伤精者的补精方法/">戒文~彭鑫博士：伤精者的补精方法</a>
          </li>
        
      </ul>
    </div>
  </div>

  
</aside>
        
      </div>
      <footer id="footer">
  
  <div class="outer">
    <div id="footer-info" class="inner">
      &copy; 2019 戒文<br>
      Powered by <a href="http://hexo.io/" target="_blank">Hexo</a>
    </div>
  </div>
</footer>
    </div>
    <nav id="mobile-nav">
  
    <a href="/" class="mobile-nav-link">Home</a>
  
    <a href="/archives" class="mobile-nav-link">Archives</a>
  
</nav>
    

<script src="//ajax.googleapis.com/ajax/libs/jquery/2.0.3/jquery.min.js"></script>


  <link rel="stylesheet" href="/fancybox/jquery.fancybox.css">
  <script src="/fancybox/jquery.fancybox.pack.js"></script>


<script src="/js/script.js"></script>



<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?c3dd0b1027e251d4c341be3836e0957b";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>


  </div>
</body>
</html>