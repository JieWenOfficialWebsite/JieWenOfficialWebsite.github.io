<!DOCTYPE html>
<html>
<head><meta name="generator" content="Hexo 3.9.0">
  <meta charset="utf-8">
  

  
  <title>戒文~十佛宏名 能灭五逆—《大乘宝月童子问法经》 | 戒文</title>
  <meta name="viewport" content="width=device-width, initial-scale=1, maximum-scale=1">
  <meta name="description" content="十佛宏名 能灭五逆—《大乘宝月童子问法经》      《大乘宝月童子问法经》     西天译经三藏朝散大夫试鸿胪少卿传法大师臣施护 奉诏译      如是我闻。一时佛在王舍城鹫峰山中。与大苾刍众五万五千俱胝。一心行菩提行。无能胜菩萨等八万百千无数俱胝那臾多。诸天人等百千那臾多。     尔时世尊于其食时。着衣持钵。与苾刍众并诸菩萨天龙神等。恭敬围绕。入王舍大城。于彼乞食。是时频婆娑罗王子。名宝月">
<meta property="og:type" content="article">
<meta property="og:title" content="戒文~十佛宏名 能灭五逆—《大乘宝月童子问法经》">
<meta property="og:url" content="http://yoursite.com/2019/08/03/十佛宏名 能灭五逆—《大乘宝月童子问法经》/index.html">
<meta property="og:site_name" content="戒文">
<meta property="og:description" content="十佛宏名 能灭五逆—《大乘宝月童子问法经》      《大乘宝月童子问法经》     西天译经三藏朝散大夫试鸿胪少卿传法大师臣施护 奉诏译      如是我闻。一时佛在王舍城鹫峰山中。与大苾刍众五万五千俱胝。一心行菩提行。无能胜菩萨等八万百千无数俱胝那臾多。诸天人等百千那臾多。     尔时世尊于其食时。着衣持钵。与苾刍众并诸菩萨天龙神等。恭敬围绕。入王舍大城。于彼乞食。是时频婆娑罗王子。名宝月">
<meta property="og:locale" content="default">
<meta property="og:updated_time" content="2019-08-03T08:31:57.216Z">
<meta name="twitter:card" content="summary">
<meta name="twitter:title" content="戒文~十佛宏名 能灭五逆—《大乘宝月童子问法经》">
<meta name="twitter:description" content="十佛宏名 能灭五逆—《大乘宝月童子问法经》      《大乘宝月童子问法经》     西天译经三藏朝散大夫试鸿胪少卿传法大师臣施护 奉诏译      如是我闻。一时佛在王舍城鹫峰山中。与大苾刍众五万五千俱胝。一心行菩提行。无能胜菩萨等八万百千无数俱胝那臾多。诸天人等百千那臾多。     尔时世尊于其食时。着衣持钵。与苾刍众并诸菩萨天龙神等。恭敬围绕。入王舍大城。于彼乞食。是时频婆娑罗王子。名宝月">
  
    <link rel="alternate" href="/atom.xml" title="戒文" type="application/atom+xml">
  
  
    <link rel="icon" href="/favicon.png">
  
  
    <link href="//fonts.googleapis.com/css?family=Source+Code+Pro" rel="stylesheet" type="text/css">
  
  <link rel="stylesheet" href="/css/style.css">
</head>
</html>
<body>
  <div id="container">
    <div id="wrap">
      <header id="header">
  <div id="banner"></div>
  <div id="header-outer" class="outer">
    <div id="header-title" class="inner">
      <h1 id="logo-wrap">
        <a href="/" id="logo">戒文</a>
      </h1>
      
    </div>
    <div id="header-inner" class="inner">
      <nav id="main-nav">
        <a id="main-nav-toggle" class="nav-icon"></a>
        
          <a class="main-nav-link" href="/">Home</a>
        
          <a class="main-nav-link" href="/archives">Archives</a>
        
      </nav>
      <nav id="sub-nav">
        
          <a id="nav-rss-link" class="nav-icon" href="/atom.xml" title="RSS Feed"></a>
        
        <a id="nav-search-btn" class="nav-icon" title="Search"></a>
      </nav>
      <div id="search-form-wrap">
        <form action="//google.com/search" method="get" accept-charset="UTF-8" class="search-form"><input type="search" name="q" class="search-form-input" placeholder="Search"><button type="submit" class="search-form-submit">&#xF002;</button><input type="hidden" name="sitesearch" value="http://yoursite.com"></form>
      </div>
    </div>
  </div>
</header>
      <div class="outer">
        <section id="main"><article id="post-十佛宏名 能灭五逆—《大乘宝月童子问法经》" class="article article-type-post" itemscope itemprop="blogPost">
  <div class="article-meta">
    <a href="/2019/08/03/十佛宏名 能灭五逆—《大乘宝月童子问法经》/" class="article-date">
  <time datetime="2019-08-03T08:31:57.215Z" itemprop="datePublished">2019-08-03</time>
</a>
    
  </div>
  <div class="article-inner">
    
    
      <header class="article-header">
        
  
    <h1 class="article-title" itemprop="name">
      戒文~十佛宏名 能灭五逆—《大乘宝月童子问法经》
    </h1>
  

      </header>
    
    <div class="article-entry" itemprop="articleBody">
      
        <div class="ahtcy_content">
<p align="center"><font color="#ff0000" size="3"><strong>十佛宏名 能灭五逆—《大乘宝月童子问法经》</strong></font></p>
<p><font size="3">     《大乘宝月童子问法经》<br>     西天译经三藏朝散大夫试鸿胪少卿传法大师臣施护 奉诏译 <br>     如是我闻。一时佛在王舍城鹫峰山中。与大苾刍众五万五千俱胝。一心行菩提行。无能胜菩萨等八万百千无数俱胝那臾多。诸天人等百千那臾多。<br>     尔时世尊于其食时。着衣持钵。与苾刍众并诸菩萨天龙神等。恭敬围绕。入王舍大城。于彼乞食。是时频婆娑罗王子。名宝月童子。因为事故。乘大龙象出王舍大城。遥见世尊。即下龙象而诣佛所。到已致敬。头面礼足。住立一面。宝月童子白佛言。如来应供正等正觉。唯愿世尊。说彼十方如来所有名号。若有信心善男子善女人。闻是名已。所有五逆等罪及一切业障悉皆消除。于无上正等正觉速得不退。<br>     尔时世尊告宝月童子言。善哉善哉。汝能乐闻如来名号之义。此意贤善。一切罪业决定消除。童子。汝今谛听。善思念之。我为汝说。童子。过于东方百千俱胝那臾多恒河沙等佛刹。彼有世界名曰无忧。彼有如来。名贤吉祥应供等正觉。少病少恼乃至为诸众生恒说妙法。彼佛寿命六万百千俱胝那臾多无数劫。彼世界中无其日月昼夜。唯有佛光普照一切。及照地狱傍生焰魔罗界一切众生令得解脱。无量众生得无生法忍。 </font></p>
<p><font size="3">     佛言童子。南方过百千俱胝那臾多恒河沙等佛刹。彼有世界名曰寂静。彼有如来。名无边光应供正等正觉。为诸众生恒说妙法。 <br>     佛言童子。西方过百千俱胝那臾多恒河沙等佛刹。彼有世界名曰欢喜。彼有如来。名喜吉祥应供正等正觉。为诸众生恒说妙法。<br>     佛言童子。北方过百千俱胝那臾多恒河沙等佛刹。彼有世界名曰不动。彼有如来。名曰宝幢应供正等正觉。为诸众生恒说妙法。 <br>     佛言童子。东南方过百千俱胝那臾多恒河沙等佛刹。彼有世界名曰正行。彼有如来。名曰无忧吉祥应供正等正觉。为诸众生恒说妙法。<br>     佛言童子。西南方过百千俱胝那臾多恒河沙等佛刹。彼有世界名曰宝幢吉祥。彼有如来。名曰宝幢应供正等正觉。为诸众生恒说妙法。<br>     佛言童子。西北方过百千俱胝那臾多恒河沙等佛刹。彼有世界名曰妙声。彼有如来。名吉祥花应供正等正觉。为诸众生恒说妙法。<br>     佛言童子。东北方过百千俱胝那臾多恒河沙等佛刹。彼有世界名曰安乐。彼有如来。名莲华光嬉戏智应供正等正觉。为诸众生恒说妙法。<br>     佛言童子。下方过百千俱胝那臾多恒河沙等佛刹。彼有世界名曰广大。彼有如来。名光明吉祥应供正等正觉。为诸众生恒说妙法。<br>     佛言童子。上方过百千俱胝那臾多恒河沙等佛刹。彼有世界名为月光。彼有如来。名财吉祥应供正等正觉。为诸众生恒说妙法。<br>     童子。如是一切世界佛刹。皆有清净旃檀楼阁。所有如来名号若人闻已。恭敬受持书写读诵广为人说。所有五逆等一切罪业悉皆消除。亦不堕地狱傍生焰魔罗界。于无上正等正觉速得不退。于意云何。童子。于过去大无数及广大无边无数劫。时有世界。名曰宝生。彼有如来。名精进吉祥应供正等正觉。彼十如来于精进吉祥佛所为菩萨位。于其佛前供养发愿。我等各于佛刹成无上正等正觉之时。若有众生经刹那间至须臾之间。闻我十佛名号。闻已恭敬受持书写读诵广为人说。所有五逆等一切罪业悉皆消除。亦不堕地狱傍生焰魔罗界。于无上正等正觉速得不退。<br>     尔时宝月童子。如是闻已而复白言。世尊。彼佛如来寿量云何。世尊答言。彼佛寿十阿僧祇百千俱胝那臾多世界微尘等劫。童子闻已白佛言。彼佛如来甚为希有。如是悲心发愿为诸众生得此寿量。佛言童子。若有众生闻此十佛名号。恭敬受持书写读诵信乐修行。所有无量无边福德悉得具足。三业之罪亦不能生。童子。若有善男子善女人。于恒河沙等佛刹。满中七宝供养如来。经百千岁获福无量。若善男子善女人闻是十佛名号。恭敬信受书写读诵为他解说。所得福德胜前供养无量无边。<br>     尔时索河世界主大梵天王。帝释天子。四天大王。稣枲么天子。大自在天子。以最上旃檀香粖散世尊前而为供养。白世尊言。若有众生于此正法。书写读诵信解受持。得一切天人阿修罗尊重礼拜。所有地狱畜生焰魔罗界阿修罗身及饿鬼趣皆得解脱。佛言。若此正法耳根得闻受持读诵。罪恶魔冤不能侵害。于阿耨多罗三藐三菩提速得不退。<br>     尔时世尊而说颂曰 <br>     持此世尊十名号　　　如是寿命俱胝劫<br>     佛说功德不思议　　　未来成就二足尊<br>     尔时频婆娑罗王宝月童子。白于世尊而说伽他曰 <br>     大无畏善说　　　无边无量佛<br>     众生最上师　　　我今归命礼<br>     如是今修学　　　一切佛知见<br>     愿断于烦恼　　　速成于菩提 <br>     尔时童子说此颂已。白世尊言。我今如是所有忍辱。菩萨大智总持法门。方广之教佛菩提行。如是修学行菩提行。<br>     尔时世尊复说颂曰 <br>     若人受持佛名号　　　水火盗贼不能侵<br>     毒药刀杖王难等　　　一切诸苦自消除   <br>     如是速得于菩提　　　广令流布佛名号　 <br>     若此正法于末世时有人受持读诵。此人命终速成佛道。若以香花供养一切诸佛经多劫时。不如有人于此正法暂时书写读诵。所得福德无量无边。若人以最上所爱七宝。满于一切刹土之中。供养一切诸佛。亦不如读诵此经得福甚多。佛说此经时。无量百千俱胝那臾多众生。发阿耨多罗三藐三菩提心。无量无边众生得无生忍。不退转于阿耨多罗三藐三菩提。佛说是语时。宝月童子等皆大欢喜。作礼而退。</font></p>
<div class="text-c" id="pages"></div>
</div>
      
    </div>
    <footer class="article-footer">
      <a data-url="http://yoursite.com/2019/08/03/十佛宏名 能灭五逆—《大乘宝月童子问法经》/" data-id="cjz9g18dz01i5pdtlbo66isl4" class="article-share-link">Share</a>
      
      
    </footer>
  </div>
  
    
<nav id="article-nav">
  
    <a href="/2019/08/03/优婆塞戒经·自他庄严品第十一/" id="article-nav-newer" class="article-nav-link-wrap">
      <strong class="article-nav-caption">Newer</strong>
      <div class="article-nav-title">
        
          戒文~优婆塞戒经·自他庄严品第十一
        
      </div>
    </a>
  
  
    <a href="/2019/08/03/窒欲之最简便法/" id="article-nav-older" class="article-nav-link-wrap">
      <strong class="article-nav-caption">Older</strong>
      <div class="article-nav-title">戒文~窒欲之最简便法</div>
    </a>
  
</nav>

  
</article>

</section>
        
          <aside id="sidebar">
  
    

  
    

  
    
  
    
  <div class="widget-wrap">
    <h3 class="widget-title">Archives</h3>
    <div class="widget">
      <ul class="archive-list"><li class="archive-list-item"><a class="archive-list-link" href="/archives/2019/08/">August 2019</a></li></ul>
    </div>
  </div>


  
    
  <div class="widget-wrap">
    <h3 class="widget-title">Recent Posts</h3>
    <div class="widget">
      <ul>
        
          <li>
            <a href="/2019/08/03/彭鑫博士：“都市隐者”现象的中医学解读—论色情泛滥/">戒文~彭鑫博士：“都市隐者”现象的中医学解读—论色情泛滥</a>
          </li>
        
          <li>
            <a href="/2019/08/03/彭鑫博士：纵欲过度导致糖尿病坏疽而截肢的案例/">戒文~彭鑫博士：纵欲过度导致糖尿病坏疽而截肢的案例</a>
          </li>
        
          <li>
            <a href="/2019/08/03/彭鑫博士：面容有光泽的好办法—叩齿吞津保健法/">戒文~彭鑫博士：面容有光泽的好办法—叩齿吞津保健法</a>
          </li>
        
          <li>
            <a href="/2019/08/03/彭鑫：伤精（肾虚、元气虚）的种种表现和治疗方法/">戒文~彭鑫：伤精（肾虚、元气虚）的种种表现和治疗方法</a>
          </li>
        
          <li>
            <a href="/2019/08/03/彭鑫博士：伤精者的补精方法/">戒文~彭鑫博士：伤精者的补精方法</a>
          </li>
        
      </ul>
    </div>
  </div>

  
</aside>
        
      </div>
      <footer id="footer">
  
  <div class="outer">
    <div id="footer-info" class="inner">
      &copy; 2019 戒文<br>
      Powered by <a href="http://hexo.io/" target="_blank">Hexo</a>
    </div>
  </div>
</footer>
    </div>
    <nav id="mobile-nav">
  
    <a href="/" class="mobile-nav-link">Home</a>
  
    <a href="/archives" class="mobile-nav-link">Archives</a>
  
</nav>
    

<script src="//ajax.googleapis.com/ajax/libs/jquery/2.0.3/jquery.min.js"></script>


  <link rel="stylesheet" href="/fancybox/jquery.fancybox.css">
  <script src="/fancybox/jquery.fancybox.pack.js"></script>


<script src="/js/script.js"></script>



<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?c3dd0b1027e251d4c341be3836e0957b";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>


  </div>
</body>
</html>