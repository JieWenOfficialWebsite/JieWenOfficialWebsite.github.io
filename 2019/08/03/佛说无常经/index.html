<!DOCTYPE html>
<html>
<head><meta name="generator" content="Hexo 3.9.0">
  <meta charset="utf-8">
  

  
  <title>戒文~佛说无常经 | 戒文</title>
  <meta name="viewport" content="width=device-width, initial-scale=1, maximum-scale=1">
  <meta name="description" content="佛说无常经      大唐三藏法师义静奉　制译        稽首归依无上士　　常起弘誓大悲心        为济有情生死流　　令得涅盘安隐处        大舍防非忍无倦　　一心方便正慧力        自利利他悉圆满　　故号调御天人师        稽首归依妙法藏　　三四二五理圆明        七八能开四谛门　　修者咸到无为岸        法云法雨润群生　　能除热恼蠲众病">
<meta property="og:type" content="article">
<meta property="og:title" content="戒文~佛说无常经">
<meta property="og:url" content="http://yoursite.com/2019/08/03/佛说无常经/index.html">
<meta property="og:site_name" content="戒文">
<meta property="og:description" content="佛说无常经      大唐三藏法师义静奉　制译        稽首归依无上士　　常起弘誓大悲心        为济有情生死流　　令得涅盘安隐处        大舍防非忍无倦　　一心方便正慧力        自利利他悉圆满　　故号调御天人师        稽首归依妙法藏　　三四二五理圆明        七八能开四谛门　　修者咸到无为岸        法云法雨润群生　　能除热恼蠲众病">
<meta property="og:locale" content="default">
<meta property="og:updated_time" content="2019-08-03T08:46:47.836Z">
<meta name="twitter:card" content="summary">
<meta name="twitter:title" content="戒文~佛说无常经">
<meta name="twitter:description" content="佛说无常经      大唐三藏法师义静奉　制译        稽首归依无上士　　常起弘誓大悲心        为济有情生死流　　令得涅盘安隐处        大舍防非忍无倦　　一心方便正慧力        自利利他悉圆满　　故号调御天人师        稽首归依妙法藏　　三四二五理圆明        七八能开四谛门　　修者咸到无为岸        法云法雨润群生　　能除热恼蠲众病">
  
    <link rel="alternate" href="/atom.xml" title="戒文" type="application/atom+xml">
  
  
    <link rel="icon" href="/favicon.png">
  
  
    <link href="//fonts.googleapis.com/css?family=Source+Code+Pro" rel="stylesheet" type="text/css">
  
  <link rel="stylesheet" href="/css/style.css">
</head>
</html>
<body>
  <div id="container">
    <div id="wrap">
      <header id="header">
  <div id="banner"></div>
  <div id="header-outer" class="outer">
    <div id="header-title" class="inner">
      <h1 id="logo-wrap">
        <a href="/" id="logo">戒文</a>
      </h1>
      
    </div>
    <div id="header-inner" class="inner">
      <nav id="main-nav">
        <a id="main-nav-toggle" class="nav-icon"></a>
        
          <a class="main-nav-link" href="/">Home</a>
        
          <a class="main-nav-link" href="/archives">Archives</a>
        
      </nav>
      <nav id="sub-nav">
        
          <a id="nav-rss-link" class="nav-icon" href="/atom.xml" title="RSS Feed"></a>
        
        <a id="nav-search-btn" class="nav-icon" title="Search"></a>
      </nav>
      <div id="search-form-wrap">
        <form action="//google.com/search" method="get" accept-charset="UTF-8" class="search-form"><input type="search" name="q" class="search-form-input" placeholder="Search"><button type="submit" class="search-form-submit">&#xF002;</button><input type="hidden" name="sitesearch" value="http://yoursite.com"></form>
      </div>
    </div>
  </div>
</header>
      <div class="outer">
        <section id="main"><article id="post-佛说无常经" class="article article-type-post" itemscope itemprop="blogPost">
  <div class="article-meta">
    <a href="/2019/08/03/佛说无常经/" class="article-date">
  <time datetime="2019-08-03T08:31:51.352Z" itemprop="datePublished">2019-08-03</time>
</a>
    
  </div>
  <div class="article-inner">
    
    
      <header class="article-header">
        
  
    <h1 class="article-title" itemprop="name">
      戒文~佛说无常经
    </h1>
  

      </header>
    
    <div class="article-entry" itemprop="articleBody">
      
        <div class="ahtcy_content">
<p align="center"><font color="#ff0000" size="3"><strong>佛说无常经</strong></font></p>
<p><font size="3">     大唐三藏法师义静奉　制译   <br>     稽首归依无上士　　常起弘誓大悲心   <br>     为济有情生死流　　令得涅盘安隐处   <br>     大舍防非忍无倦　　一心方便正慧力   <br>     自利利他悉圆满　　故号调御天人师   <br>     稽首归依妙法藏　　三四二五理圆明   <br>     七八能开四谛门　　修者咸到无为岸   <br>     法云法雨润群生　　能除热恼蠲众病   <br>     难化之徒使调顺　　随机引导非强力   <br>     稽首归依真圣众　　八辈上人能离染   <br>     金刚智杵破邪山　　永断无始相缠缚   <br>     始从鹿苑至双林　　随佛一代弘真教   <br>     各称本缘行化已　　灰身灭智寂无生   <br>     稽首总敬三宝尊　　是谓正因能普济   <br>     生死迷愚镇沉溺　　咸令出离至菩提　   <br>     生者皆归死　　容颜尽变衰   <br>     强力病所侵　　无能免斯者   <br>     假使妙高山　　劫尽皆坏散   <br>     大海深无底　　亦复皆枯竭   <br>     大地及日月　　时至皆归尽   <br>     未曾有一事　　不被无常吞   <br>     上至非想处　　下至转轮王   <br>     七宝镇随身　　千子常围绕   <br>     如其寿命尽　　须臾不暂停   <br>     还漂死海中　　随缘受众苦   <br>     循环三界内　　犹如汲井轮   <br>     亦如蚕作茧　　吐丝还自缠   <br>     无上诸世尊　　独觉声闻众   <br>     尚舍无常身　　何况于凡夫   <br>     父母及妻子　　兄弟并眷属   <br>     目观生死隔　　云何不愁叹   <br>     是故劝诸人　　谛听真实法   <br>     共舍无常处　　当行不死门   <br>     佛法如甘露　　除热得清凉   <br>     一心应善听　　能灭诸烦恼　   <br>     如是我闻。一时薄伽梵。在室罗伐城逝多林给孤独园。尔时佛告诸苾刍。有三种法。于诸世间。是不可爱。是不光泽。是不可念。是不称意。何者为三。谓老病死。汝诸苾刍。此老病死。于诸世间。实不可爱。实不光泽。实不可念。实不称意。若老病死。世间无者。如来应正等觉。不出于世。为诸众生说所证法及调伏事。是故应知。此老病死。于诸世间。是不可爱。是不光泽。是不可念。是不称意。由此三事。如来应正等觉。出现于世为诸众生。说所证法及调伏事。尔时世尊。重说颂曰： <br>        <br>     外事庄彩咸归坏　　内身衰变亦同然   <br>     唯有胜法不灭亡　　诸有智人应善察   <br>     此老病死皆共嫌　　形仪丑恶极可厌   <br>     少年容貌暂时住　　不久咸悉见枯羸   <br>     假使寿命满百年　　终归不免无常逼   <br>     老病死苦常随逐　　恒与众生作无利　   <br>     尔时世尊。说是经已。诸苾刍众。天龙药叉揵闼婆阿苏罗等。皆大欢喜。信受奉行。   <br>     常求诸欲境　　不行于善事   <br>     云何保形命　　不见死来侵   <br>     命根气欲尽　　支节悉分离   <br>     众苦与死俱　　此时徒叹恨   <br>     两目俱翻上　　死刀随业下   <br>     意想并慞惶　　无能相救济   <br>     长喘连胸急　　短气喉中干   <br>     死王催伺命　　亲属徒相守   <br>     诸识皆昏昧　　行入险城中   <br>     亲知咸弃舍　　任彼绳牵去   <br>     将至琰魔王　　随业而受报   <br>     胜因生善道　　恶业堕泥犁   <br>     明眼无过慧　　黑闇不过痴   <br>     病不越怨家　　大怖无过死   <br>     有生皆必死　　造罪苦切身   <br>     当勤策三业　　恒修于福智   <br>     眷属皆舍去　　财货任他将   <br>     但持自善根　　险道充粮食   <br>     譬如路傍树　　暂息非久停   <br>     车马及妻儿　　不久皆如是   <br>     譬如群宿鸟　　夜聚旦随飞   <br>     死去别亲知　　乖离亦如是   <br>     唯有佛菩提　　是真归仗处   <br>     依经我略说　　智者善应思   <br>     天阿苏罗药叉等　　来听法者应至心   <br>     拥护佛法使长存　　各各勤行世尊教   <br>     诸有听徒来至此　　或在地上或居空   <br>     常于人世起慈心　　昼夜自身依法住   <br>     愿诸世界常安隐　　无边福智益群生   <br>     所有罪业并消除　　远离众苦归圆寂   <br>     恒用戒香涂莹体　　常持定服以资身   <br>     菩提妙华遍庄严　　随所住处常安乐　   <br>     佛说无常经   <br>     附一：临　终　方　诀   <br>     若苾刍苾刍尼。若邬波索迦邬波斯迦。若见有人将欲命终。身心苦痛。应起慈心。拔济饶益。教使香汤澡浴清净。着新净衣。安详而坐。正念思惟。若病之人。自无力者。余人扶坐。又不能坐。但令病者。右胁着地。合掌至心。面向西方。当病者前。取一净处。唯用牛粪香泥涂地。随心大小。方角为坛。以华布地。烧众名香。四角燃证。于其坛内。悬一彩像。令彼病人。心心相续。观其相好。了了分明。使发菩提心。复为广说三界难居。三涂苦难。非所生处。唯佛菩提。是真归仗。以归依故。必生十方诸佛刹土。与菩萨居。受微妙乐。问病者言。汝今乐生何佛土也。病者答言。我意乐生某佛世界。时说法人。当随病者心之所欲。而为宣说佛土因缘十六观等。犹如西方无量寿国。一一具说。令病者心乐生佛土。为说法已。复教谛观。随何方国。佛身相好。观相好已。复教请佛及诸菩萨。而作是言。稽首如来应正等觉。并诸菩萨摩诃萨。愿哀愍我。拔济饶益。我今奉请为灭众罪。复将弟子。随佛菩萨。生佛国土。第二第三。亦如是说。既教请已。复令病人称彼佛名。十念成就。与受三归。广大忏悔忏悔毕已。复为病人。受菩萨戒。若病人困不能言者。余人代受。及忏悔等。除不至心。然亦罪灭。得菩萨戒。既受戒已。扶彼病人。北首而卧。面向西方。开目闭目。谛想于佛三十二相八十随形好。乃至十方诸佛亦复如是。又为其说四谛因果十二因缘。无明老死。苦空等观。若临命终。看病余人。但为称佛。声声莫绝。然称佛名。随病者心称其名号。勿称余佛。恐病者心而生疑惑。然彼病人命渐欲终。 <br>         <br>     注二：日本沙门最澄显戒论，开示大唐贡名出家不欺府官明据五十一，转有当院行者赵元及，年三十五，贯京兆府云阳县龙云乡修德里，父贞观为户身无籍，诵无常经一卷等。 <br>       <br>     注三：根本说一切有部毗柰耶杂事卷第四云：‘佛言苾刍，不应作吟咏声，诵诸经法，及以读经。请教白事，皆不应作。然有二事，依吟咏声：一谓赞大师德，二谓诵三启经；余皆不合。’ <br>       <br>     注四：根本说一切有部毗柰耶杂事卷第四云：‘是时善和苾刍，作吟讽声，赞诵经法。其音清亮，上彻梵天。时有无数众生，闻其声音，悉皆种植解脱分善根，乃至傍生禀识之类，闻彼声者，无不摄耳，听其妙音。后于异时，憍萨罗胜光大王，乘白莲华象，与诸从者，于后夜时，有事出城，须诣余处。善和苾刍，于逝多林内，高声诵经。于时象王，闻音爱乐，属耳而听，不肯前行。御者即便推钩振足，象终不动。王告御者曰：可令象行！答言：大王！尽力驱前，不肯移足。未知此象意欲何之？王曰：放随意去！彼即纵钩，便之给园，于寺门外，摄耳听声。善和苾刍，诵经既了；便说四颂，而发愿言：天阿苏罗药叉等，乃至随所住处常安乐。时彼象王，闻斯颂已；知其经毕，即便摇耳举足而行，任彼驰驱，随钩而去’。 <br>       <br>     注五：根本说一切有部，毗柰耶杂事卷第十八云，佛言：‘苾刍身死，应为供养！苾刍不知云何供养。佛言：应可焚烧。具寿邬波离请世尊曰：如佛所说，于此身中，有八万户虫，如何得烧？佛言：此诸虫类，人生随生，若死随死；此无有过。身有疮者，观察无虫，方可烧殡。欲烧殡时，无柴可得。佛言：可弃河中，若无河者，穿地埋之。夏中地湿，多有虫蚁？佛言：于丛薄深处，令其北首，左胁而卧，以草稕支头。若草若叶，覆其身上。送丧苾刍，可令能者，诵三启无常经；并说伽他，为其咒愿。’根本萨婆多部律摄卷十二云：‘苾刍身死，应检其尸。若无虫者，以火焚烧。无暇烧者，应弃水中，或埋于地。若有虫及天雨，应共舆弃空野林中，北首而卧，竹草支头，以叶覆身，面向西望。当于殡处，诵无常经；复令能者，说咒愿颂。丧事既讫，宜还本处。其捉尸者，连衣浴身，若不触者，应洗足。’根本说一切有部毗柰耶卷第四十三云：‘出尊者尸，香肠洗浴，置宝舆中。奏众伎乐，幢幡满路，香烟遍空。王及大臣，倾城士女，从佛及僧，送诸城外。至一空处，积众香木，灌洒香油，以火焚之，诵无常经毕；取舍利罗置金瓶内，于四衢路侧，建窣堵波。种种香华，及众音乐，庄严供养，昔未曾有。’ <br>       <br>     注六：南海寄归内法传云：‘然依佛教，苾刍亡者，观知决死，当日舁向烧处，寻即以火焚之。当烧之时，亲友咸萃，在一边坐。或结草为坐；或聚土作台，或置砖石，以充坐物。令一能者，诵无常经，半纸、一纸，勿令疲久。然后各念无常，还归住处。’ <br>       <br>     注七：根本说一切有部毗柰耶卷第二十七云：‘佛告阿难陀，营作苾刍，所有行法，我今说之。凡授事入，为营作故，将伐树时，于七八日前，在彼树下，作曼荼罗，布列香华，设诸祭食，诵三启经。耆宿苾刍，应作犄歌拏咒愿，说十善道，赞叹善业；复应告语：若于此树，旧住天神，应向余处，别求居止。此树今为佛法僧宝，有所营作。过七八日已，应斩伐之。若伐树时，有异相现者，应为赞叹施舍功德，说悭贪过。若仍现异相者，即不应伐。若无别相者，应可伐之。’又根本萨婆多部律摄卷第九所载者，与此略同。 <br>       <br>     回向文  <br>     愿以此功德　庄严佛净土　上报四重恩　下济三涂苦  <br>     所有见闻者 悉发菩提心　尽此一报身 同生极乐国 </font></p>
<div class="text-c" id="pages"></div>
</div>
      
    </div>
    <footer class="article-footer">
      <a data-url="http://yoursite.com/2019/08/03/佛说无常经/" data-id="cjz9g1892015epdtluchov5ai" class="article-share-link">Share</a>
      
      
    </footer>
  </div>
  
    
<nav id="article-nav">
  
    <a href="/2019/08/03/不可以自杀来求往生/" id="article-nav-newer" class="article-nav-link-wrap">
      <strong class="article-nav-caption">Newer</strong>
      <div class="article-nav-title">
        
          戒文~不可以自杀来求往生
        
      </div>
    </a>
  
  
    <a href="/2019/08/03/求生西方净土，第一胜妙方法/" id="article-nav-older" class="article-nav-link-wrap">
      <strong class="article-nav-caption">Older</strong>
      <div class="article-nav-title">戒文~求生西方净土，第一胜妙方法</div>
    </a>
  
</nav>

  
</article>

</section>
        
          <aside id="sidebar">
  
    

  
    

  
    
  
    
  <div class="widget-wrap">
    <h3 class="widget-title">Archives</h3>
    <div class="widget">
      <ul class="archive-list"><li class="archive-list-item"><a class="archive-list-link" href="/archives/2019/08/">August 2019</a></li></ul>
    </div>
  </div>


  
    
  <div class="widget-wrap">
    <h3 class="widget-title">Recent Posts</h3>
    <div class="widget">
      <ul>
        
          <li>
            <a href="/2019/08/03/彭鑫博士：“都市隐者”现象的中医学解读—论色情泛滥/">戒文~彭鑫博士：“都市隐者”现象的中医学解读—论色情泛滥</a>
          </li>
        
          <li>
            <a href="/2019/08/03/彭鑫博士：纵欲过度导致糖尿病坏疽而截肢的案例/">戒文~彭鑫博士：纵欲过度导致糖尿病坏疽而截肢的案例</a>
          </li>
        
          <li>
            <a href="/2019/08/03/彭鑫博士：面容有光泽的好办法—叩齿吞津保健法/">戒文~彭鑫博士：面容有光泽的好办法—叩齿吞津保健法</a>
          </li>
        
          <li>
            <a href="/2019/08/03/彭鑫：伤精（肾虚、元气虚）的种种表现和治疗方法/">戒文~彭鑫：伤精（肾虚、元气虚）的种种表现和治疗方法</a>
          </li>
        
          <li>
            <a href="/2019/08/03/彭鑫博士：伤精者的补精方法/">戒文~彭鑫博士：伤精者的补精方法</a>
          </li>
        
      </ul>
    </div>
  </div>

  
</aside>
        
      </div>
      <footer id="footer">
  
  <div class="outer">
    <div id="footer-info" class="inner">
      &copy; 2019 戒文<br>
      Powered by <a href="http://hexo.io/" target="_blank">Hexo</a>
    </div>
  </div>
</footer>
    </div>
    <nav id="mobile-nav">
  
    <a href="/" class="mobile-nav-link">Home</a>
  
    <a href="/archives" class="mobile-nav-link">Archives</a>
  
</nav>
    

<script src="//ajax.googleapis.com/ajax/libs/jquery/2.0.3/jquery.min.js"></script>


  <link rel="stylesheet" href="/fancybox/jquery.fancybox.css">
  <script src="/fancybox/jquery.fancybox.pack.js"></script>


<script src="/js/script.js"></script>



<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?c3dd0b1027e251d4c341be3836e0957b";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>


  </div>
</body>
</html>