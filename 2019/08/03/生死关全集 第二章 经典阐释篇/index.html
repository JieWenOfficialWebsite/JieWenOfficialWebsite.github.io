<!DOCTYPE html>
<html>
<head><meta name="generator" content="Hexo 3.9.0">
  <meta charset="utf-8">
  

  
  <title>戒文~生死关全集 第二章 经典阐释篇 | 戒文</title>
  <meta name="viewport" content="width=device-width, initial-scale=1, maximum-scale=1">
  <meta name="description" content="生死关全集(经典阐释篇)生死关全集　　(经典阐释篇)　　陈由斌居士编著　　一、戒淫欲　　二、戒邪淫　　三、戒杀胎　　四、戒女色 　　　第二章　经典阐释篇　　一、戒淫欲　　★阿难！云何摄心，我名为戒？若诸世界六道众生，其心不淫，则不随其生死相续。汝修三昧，本出尘劳。淫心不除，尘不可出。纵有多智，禅定现前。如不断淫，必落魔道。上品魔王、中品魔民、下品魔女，彼等诸魔，亦有徒众，各各自谓成无上道。我">
<meta property="og:type" content="article">
<meta property="og:title" content="戒文~生死关全集 第二章 经典阐释篇">
<meta property="og:url" content="http://yoursite.com/2019/08/03/生死关全集 第二章 经典阐释篇/index.html">
<meta property="og:site_name" content="戒文">
<meta property="og:description" content="生死关全集(经典阐释篇)生死关全集　　(经典阐释篇)　　陈由斌居士编著　　一、戒淫欲　　二、戒邪淫　　三、戒杀胎　　四、戒女色 　　　第二章　经典阐释篇　　一、戒淫欲　　★阿难！云何摄心，我名为戒？若诸世界六道众生，其心不淫，则不随其生死相续。汝修三昧，本出尘劳。淫心不除，尘不可出。纵有多智，禅定现前。如不断淫，必落魔道。上品魔王、中品魔民、下品魔女，彼等诸魔，亦有徒众，各各自谓成无上道。我">
<meta property="og:locale" content="default">
<meta property="og:updated_time" content="2019-08-03T08:49:36.070Z">
<meta name="twitter:card" content="summary">
<meta name="twitter:title" content="戒文~生死关全集 第二章 经典阐释篇">
<meta name="twitter:description" content="生死关全集(经典阐释篇)生死关全集　　(经典阐释篇)　　陈由斌居士编著　　一、戒淫欲　　二、戒邪淫　　三、戒杀胎　　四、戒女色 　　　第二章　经典阐释篇　　一、戒淫欲　　★阿难！云何摄心，我名为戒？若诸世界六道众生，其心不淫，则不随其生死相续。汝修三昧，本出尘劳。淫心不除，尘不可出。纵有多智，禅定现前。如不断淫，必落魔道。上品魔王、中品魔民、下品魔女，彼等诸魔，亦有徒众，各各自谓成无上道。我">
  
    <link rel="alternate" href="/atom.xml" title="戒文" type="application/atom+xml">
  
  
    <link rel="icon" href="/favicon.png">
  
  
    <link href="//fonts.googleapis.com/css?family=Source+Code+Pro" rel="stylesheet" type="text/css">
  
  <link rel="stylesheet" href="/css/style.css">
</head>
</html>
<body>
  <div id="container">
    <div id="wrap">
      <header id="header">
  <div id="banner"></div>
  <div id="header-outer" class="outer">
    <div id="header-title" class="inner">
      <h1 id="logo-wrap">
        <a href="/" id="logo">戒文</a>
      </h1>
      
    </div>
    <div id="header-inner" class="inner">
      <nav id="main-nav">
        <a id="main-nav-toggle" class="nav-icon"></a>
        
          <a class="main-nav-link" href="/">Home</a>
        
          <a class="main-nav-link" href="/archives">Archives</a>
        
      </nav>
      <nav id="sub-nav">
        
          <a id="nav-rss-link" class="nav-icon" href="/atom.xml" title="RSS Feed"></a>
        
        <a id="nav-search-btn" class="nav-icon" title="Search"></a>
      </nav>
      <div id="search-form-wrap">
        <form action="//google.com/search" method="get" accept-charset="UTF-8" class="search-form"><input type="search" name="q" class="search-form-input" placeholder="Search"><button type="submit" class="search-form-submit">&#xF002;</button><input type="hidden" name="sitesearch" value="http://yoursite.com"></form>
      </div>
    </div>
  </div>
</header>
      <div class="outer">
        <section id="main"><article id="post-生死关全集 第二章 经典阐释篇" class="article article-type-post" itemscope itemprop="blogPost">
  <div class="article-meta">
    <a href="/2019/08/03/生死关全集 第二章 经典阐释篇/" class="article-date">
  <time datetime="2019-08-03T08:49:36.063Z" itemprop="datePublished">2019-08-03</time>
</a>
    
  </div>
  <div class="article-inner">
    
    
      <header class="article-header">
        
  
    <h1 class="article-title" itemprop="name">
      戒文~生死关全集 第二章 经典阐释篇
    </h1>
  

      </header>
    
    <div class="article-entry" itemprop="articleBody">
      
        <div class="ahtcy_content">
<p>　　生死关全集(经典阐释篇)生死关全集<br>　　(经典阐释篇)<br>　　陈由斌居士编著<br>　　一、戒淫欲<br>　　二、戒邪淫<br>　　三、戒杀胎<br>　　四、戒女色</p>
<p><br>　　　第二章　经典阐释篇<br>　　一、戒淫欲<br>　　★阿难！云何摄心，我名为戒？若诸世界六道众生，其心不淫，则不随其生死相续。汝修三昧，本出尘劳。淫心不除，尘不可出。纵有多智，禅定现前。如不断淫，必落魔道。上品魔王、中品魔民、下品魔女，彼等诸魔，亦有徒众，各各自谓成无上道。我灭度後末法之中，多此魔民，炽盛世间，广行贪淫，为善知识，令诸众生落爱见坑失菩提路。汝教世人修三摩地，先断心淫是名如来先佛世尊，第一决定清净明诲。是故阿难！若不断淫修禅定者，如蒸砂石，欲其成饭，经百千劫只名热砂。何以故？此非饭本，砂石成故。汝以淫身，求佛妙果。纵得妙悟，皆是淫根。根本成淫，轮转三途，必不能出。如来涅槃，何路修证。必使淫机身心俱断，断性亦无，於佛菩提斯可希冀。如我此说，名为佛说。不如此说，即波旬说。<br>　　——《楞严经·卷六》《大正藏》第十九册页131下<br>　　★阿难！是修行人，若不断淫及与杀生，出三界者，无有是处。当观淫欲，犹如毒蛇，如见怨贼。<br>　　——《楞严经·卷八》《大正藏》第十九册页141下<br>　　★世尊！如宝莲香比丘尼，持菩萨戒，私行淫欲。妄言“行淫”非杀非偷，无有业报。发是语已，先於女根生大猛火，後於节节猛火烧然，堕无间狱。<br>　　——《楞严经·卷八》《大正藏》第十九册页143上<br>　　按：孰言淫欲无罪？此乃当下即堕地狱受果报的事实，吾人可不慎乎！<br>　　★淫习交接，发於相磨。研磨不休，如是故有大猛火光，於中发动。如人以手自相摩触，暖相现前。二习相然，故有铁床铜柱诸事。是故十方一切如来，色目行淫，同名欲火。菩萨见欲，如避火坑。<br>　　——《楞严经·卷八》《大正藏》第十九册页143下<br>　　★<br>　　　　　　　贪爱淫欲甚鄙秽，能生苦恼丧天趣。<br>　　　　　　　习欲之人离多闻，名为损减智慧者。<br>　　　　　　　耽著爱欲为盲人，便能伤害於父母。<br>　　　　　　　亦复能害持戒者，是故应当弃舍欲。<br>　　——《月灯三昧经·卷八》《大正藏》第十五册页605上<br>　　★汝负我命，我还汝债，以是因缘，经百千劫，常在生死。汝爱我心，我怜汝色，以是因缘，经百千劫，常在缠缚。唯杀盗淫三为根本。以是因缘，业果相续。<br>　　——《楞严经·卷四》《大正藏》第十九册页120中<br>　　★淫之为病，受殃无量，以微积大，渐致烧身，自陷於道亦及他人，不致究竟。犹自饮毒复饮他人，是故说淫不可纵。<br>　　——《出曜经·卷四》《大正藏》第四册页627下<br>　　★自秽妻聚，惑志女色，荒迷於欲，妖蛊姿态，其变万端。薄智之夫，浅见之士，睹其如此，不觉微渐。遂回志没身，从彼魃魅，邪巧之辞。或危亲杀君，吝色情荡，忿嫉怠慢，散心盲冥，等行禽兽。自古世来，无不由之杀身灭宗。是以沙门独而不双，清洁其志，以道是务。奉此明戒，为君即保四海，为臣即忠。以仁养民，即父法明，子孝父慈，夫信妇贞。优婆塞优婆夷执行如是，世世逢佛，见法得道。<br>　　——《孝子经》《大正藏》第十六册页789下－790上<br>　　★　　　　　　无耻若驼驴，不堪极秽恶。<br>　　　　　　　　斯人少智慧，不悟罪根深。<br>　　　　　　　　奔竞向女人，如狗便粪秽。<br>　　　　　　　　臭秽不可乐，愚痴所爱重。<br>　　　　　　　　不知淫欲过，如盲不见色。<br>　　　　　　　　愚痴著淫欲，如犬奔粪秽。……<br>　　　　　　　　愚人贪爱味，於美起缠缚。<br>　　　　　　　　何异厕中虫，宁知是不净。<br>　　　　　　　　智者得解脱，女色不可染。<br>　　　　　　　　见彼生警怖，弃舍如坏屍。<br>　　——《大乘日子王所问经》《大正藏》第十二册页75上－中<br>　　★大王！当知丈夫亲近女人之时，即是亲近恶道之法，此是丈夫第一过患。<br>　　——《大宝积经·卷九十七》《大正藏》第十一册页543下－544上<br>　　★大王！当知以此因缘，於己父母弃背恩养，於他女人，尊重承事，种种供给，无疲厌心。即是成就地狱之本，此是丈夫第二过患。<br>　　——《大宝积经·卷九十七》《大正藏》第十一册页544下<br>　　★爱为网、为胶、为泉、为藕根、能为众生障；为盖、为胶、为守卫……为乱草、为絮，从此世至他世，从他世至此世，往来流驰，无不转时。<br>　　——《杂阿含经·卷三十五》《大正藏》第一册页256中<br>　　★若诸世界，一切种性；卵生、胎生、化生、湿生，皆因淫欲而正性命。<br>　　——《圆觉经》《大正藏》第十七册页916中<br>　　★色缚於凡夫，五阴悉羁系，生能缚於物，死缚亦复然，今身至後世，未始不系缚，轮回羁缚中，数数受生死。<br>　　——《大庄严论经·卷五》《大正藏》第四册页283上<br>　　★众生欲脱生死免诸轮回，先断贪欲，及除爱渴。<br>　　——《圆觉经》《大正藏》第十七册页916中<br>　　★见色心迷惑，不惟观无常，愚以为美善，安知其非真？以淫乐自裹，譬如蚕作茧。智者能断弃，不眄除众苦。心念放逸者，见淫以为净，恩爱意盛增，从是造牢狱。觉意灭淫者，常念欲不净，从是出邪狱，能断老死患。<br>　　——《法句譬喻经·卷四》《大正藏》第四册602中－下<br>　　★昼夜念嗜欲，意走不念休，见女欲污露，想灭则无忧。<br>　　——《法句譬喻经·卷四》《大正藏》第四册页603中<br>　　★拘晱弥国有摩因提，生女端正，将诣佛所，愿给箕帚。佛言：“汝以女为好耶？”曰：“从头至足，周遍观之，无不好也。”佛言：“惑哉肉眼！吾观之从头至足，无一好耶。若头上有发，但是毛象马之尾，亦皆尔也。发下有髑髅，但是骨屠家猪头，亦尔也。头中有脑者如泥腥臊逆，鼻下之著地莫能蹈者。目者是胞决之纯汁。鼻中有涕，口但有唾。腹脏肝肺皆亦腥臊，肠胃膀胱但盛屎尿，腐臭难论，腹为韦囊，裹诸不净。四肢手足，骨骨相拄，筋连皮□，但恃气息以动作之。譬如木人，机关作之，既毕解剥其体，节节相离，首足狼籍。人亦如是，有何等好，而云少双？”<br>　　——《优填王经》《大正藏》第十二册页71上<br>　　按：此文於《法苑珠林。卷二十一》(《大正藏》第五十三册页444中)中载此文乃出自《出曜经》。後之《安士全书?欲海回狂》页81-82(台北众生出版)亦误引之。今遍校《出曜经》皆无此文，後查《优填王经》而得此文。愿後人若引此文时能正确无误，是为所幸！<br>　　★菩萨观诸众生，愚痴颠倒，耽嗜淫欲，於母姊妹尚生淩逼，况复於彼余众生等？菩萨摩诃萨观是事已，作如是念：<br>　　苦哉世间！乃能容止非圣之聚，恶业无愧，充满其中。复作是念：咄哉苦哉！如是众生，曾处母胎，卧息停止，生由产门，如何无耻，共行斯事？如是众生深为大失，极可怜愍，种种过患，极可诃责。何以故？为贪瞋痴之所害故……<br>　　譬如野干，於彼塚间，为诸群狗之所博逐逃迸走避，临大峻崖穷途所逼夜中嗥叫，如是童子，彼诸众生，亦复如是同於野干……譬如生盲群狗逼逐临大坑涧，如是童子，彼诸众生，亦复如是同於生盲……譬如溷猪行处，粪秽兼又食噉初无厌恶，如是童子，彼诸众生，亦复如是同於溷猪。如是众生，极可怜愍，淫恼所逼於亲非亲，为诸烦恼之所加害。菩萨摩诃萨观是事已，於彼众生发起大悲，我当为彼宣说妙法，令其永断诸欲烦恼。<br>　　——《大宝积经·卷四十一》《大正藏》第十一册页236中－下<br>　　★<br>　　　　　　　汝等昔或作我父，我或与汝昔为母；<br>　　　　　　　互作父母及兄弟，云何於此生欲心？<br>　　　　　　　我或往昔杀汝等，汝等或复杀我来；<br>　　　　　　　各作怨雠互相杀，云何於此生欲想？<br>　　——《月上女经》《大正藏》第十四册页618下<br>　　★男女意惑乱，精血共和合；如虫生臭泥，此中生亦尔。<br>　　——《密严经·卷中》《大正藏》第十六册页761下<br>　　★若众生所有苦生，彼一切皆以爱欲为本，欲生、欲集、欲因、欲缘而生苦！……佛即说偈言：<br>　　若无世间爱念者，则无忧苦尘劳患。一切忧苦消灭尽，犹如莲华不著水。<br>　　——《杂阿含经·卷三十二》《大正藏》第二册页229下－230上<br>　　★<br>　　　　　　　淫欲臭秽根不净，过後常增业苦深。<br>　　　　　　　譬如广大不净坑，满盛粪坏多臭秽。<br>　　　　　　　亦似塚间□胀屍，淫欲之人亦如是。<br>　　　　　　　复似蝇虫咂疮肿，驴马奔眠粪秽中。<br>　　　　　　　猪狗食啖臭鱼等，耽爱女人亦如是。<br>　　——《大乘日子王所问经》《大正藏》第十二册页73下<br>　　★<br>　　　　　　　断爱除其欲，竭河无流兆。<br>　　　　　　　能明此爱本，是谓名苦际。<br>　　断爱除其欲者，爱之为病，众患之本，以拔爱本，枝叶不滋，於中自拔，永断无余。欲本自灭，更不复生，由爱生欲流，犹如驶河，漂溺生类，亿千万众，丧其命根，不得全济。河竭之後，众生往来，无形伤害，是故说曰，断爱除其欲，竭河无流兆也。能明此爱本，是谓名苦际者，爱为形质，欲为枝叶，痴为润津，若彼学人思惟妙观，能断此者，超越苦际，是故说曰，能明此爱本，是谓名苦际也。<br>　　——《出曜经·卷二十三》《大正藏》第四册页734上<br>　　★《七佛经》云：受持淫戒，有五善神侍卫：<br>　　一名“贞洁”、<br>　　二名“无欲”、<br>　　三名“净洁”、<br>　　四名“无染”、<br>　　五名“荡涤”。<br>　　——《法苑珠林·卷八十八》《大正藏》第五十三册页930下<br>　　★不淫色者，不犯他妻，所在化生莲花之中。<br>　　——《戒德香经》《大正藏》第二册页507下<br>　　★因爱则生忧，因爱便有畏。<br>　　　能离恩爱者，永断无怖畏。<br>　　——《撰集百缘经·卷四》《大正藏》第四册页219中<br>　　★因爱故生苦，如是应舍爱。<br>　　　当乐於独处，犹如犀一角。<br>　　——《金色王经》《大正藏》第三册页389中<br>　　★<br>　　　　　　众生随爱想，以爱想为住，<br>　　　　　　以不知爱故，则为死方便。<br>　　　　　　若知所爱者，不於彼生爱，<br>　　　　　　彼此无所有，他人莫能说。<br>　　——《杂阿含经·卷三十八》《大正藏》第二册页282上<br>　　★欲能缚世间，调伏欲解脱。<br>　　　断除爱欲者，说名得涅槃。<br>　　——《杂阿含经·卷三十六》《大正藏》第二册页264中<br>　　★常行於淫欲，未曾满足时。如渴饮咸水，终不能除渴。爱欲亦如是，终无有满足。如火焚草木，无有厌足时。爱欲亦如是，终无有满足。<br>　　——《大宝积经·卷七十六》《大正藏》第十一册页429中<br>　　★人系於妻子舍宅，甚於牢狱；牢狱有散释之期，妻子无远离之念。<br>　　——《四十二章经》《大正藏》第十七册页723上<br>　　★情爱於色，岂惮驱驰？虽有虎口之患，心存甘伏，投泥自溺，故曰凡夫。透得此门，出尘罗汉。<br>　　——《四十二章经》《大正藏》第十七册页723上<br>　　★爱欲莫甚於色，色之为欲，其大无外，赖有一矣，若使二同，普天之人，无能为道者矣！<br>　　——《四十二章经》《大正藏》第十七册页723中<br>　　★爱欲之人，犹如执炬，逆风而行，必有烧手之患。<br>　　——《四十二章经》《大正藏》第十七册页723中<br>　　★学道之人，不为情欲所惑，不为众邪所娆，精进无为，吾保此人，必得道矣！<br>　　——《四十二章经》《大正藏》第十七册页723中<br>　　★慎勿信汝意，汝意不可信。<br>　　　慎勿与色会，色会即祸生。<br>　　　得阿罗汉已，乃可信汝意。<br>　　——《四十二章经》《大正藏》第十七册页723上<br>　　★爱者众病之首，犹如城郭，聚集人民凭地自怙，云何爱众病之首？如佛所说，泥犁受苦，其数无量，皆由爱所造。凡在地狱受诸苦恼，皆由爱病。诸杀生者，亦由爱致。不与取、淫泆、妄语、十不善行，亦复如是。皆由爱心，造斯诸恶。<br>　　——《出曜经·卷四》《大正藏》第四册页626中<br>　　★人从爱欲生忧，从忧生怖，若离於爱，何忧何怖？<br>　　——《四十二章经》《大正藏》第十七册页723下<br>　　★人以爱欲交错，心中浊兴，故不见道。汝等沙门，当舍爱欲，爱欲垢尽，道可见矣。<br>　　——《四十二章经》《大正藏》第十七册页723上<br>　　★断欲无求，当得宿命。<br>　　——《四十二章经》《大正藏》第十七册页722下<br>　　★使人愚蔽者，爱与欲也。<br>　　——《四十二章经》《大正藏》第十七册页722中<br>　　★淫欲为诸结之本。佛言：宁以利刃割截身体，不与女人共会。刀截虽苦不堕恶趣，淫欲因缘，於无量劫数，受地狱苦。人受五欲，尚不生梵世，何况阿耨多罗三藐三菩提？<br>　　——《大智度论·卷三十五》《大正藏》第二十五册页317中<br>　　★耽醉淫欲者，当悬剑树林。譬如以猛火，烧然彼镬汤。投之以麻麦，随沸而漂没。如是耽欲人，不识於善路。死当堕恶道，煎煮镬汤中。<br>　　——《大宝积经·卷九十七》《大正藏》第十一册页546中<br>　　★於五欲中，触为第一，能系人心。如人堕在深泥，难可拯济。以是故诸天方便令菩萨远离淫欲。复次若受余欲，犹不失智慧，淫欲会时，身心慌迷，无所省觉，深著自没。以是故诸天令菩萨离之。<br>　　——《大智度论·卷三十五》《大正藏》第二十五册页317上<br>　　★若淫欲者，譬如胶漆，难可得离，所以者何？身受欲乐，淫欲根深，是故出家法中，淫戒在初，又亦为重！<br>　　——《大智度论·卷三十五》《大正藏》第二十五册页317中<br>　　★宁当依附，千逾缮那量大热铁床，是床极热，遍热猛焰洞然。於彼父母所给妻妾诸女色欲，乃至不以染爱之心，远观其相，何况亲附抱持之者。<br>　　——《大宝积经·卷四十四》《大正藏》第十一册页258中－下<br>　　★以七种淫欲名戒不净：<br>　　一者、虽断淫欲，而以染心受女人洗浴按摩。<br>　　二者、以染心闻女人香，共语戏笑。<br>　　三者、以染心目共相视。<br>　　四者、虽有障碍，以染心闻女人音声。<br>　　五者、先共女人语笑，後虽相离，忆念不舍。<br>　　六者、自限尔所时断淫欲，然後当作。<br>　　七者、期生天上，受天女乐及後身富乐，是故断淫欲，是名不净。<br>　　离此七事，名戒清净。<br>　　——《十住毗婆沙论·卷十六》《大正藏》第二十六册页110中<br>　　★当知轮回，爱为根本，由有诸欲，助发爱性，是故能令生死相续。欲因爱生，命因欲有，众生爱命，还依欲本，众欲为因，爱命为果。<br>　　——《圆觉经》《大正藏》第十七册页916中<br>　　★《涅槃经》云：众生五识虽非一念，然是有漏，复是邪倒，增长诸漏为一切凡夫，取著於色乃至著识，以著色故则生贪心，生贪心故为色系缚，乃至为识之所系缚，以系缚故则不得免於生老病死，忧悲大苦一切烦恼。又云：若有菩萨自言戒净，虽复不与女人和合，言语嘲调听其音声。然见男子随逐女时，或见女人随逐男时，便生贪著，如是菩萨成就欲法，毁破净戒，污辱梵行，令戒杂秽，不得名为净戒具足。<br>　　——《法苑珠林·卷七十一》《大正藏》第五十三册页826上－中<br>　　★复有众生，虽种善根，作大福田。取相分别，情执深重，求出轮回，终不能得。<br>　　——《无量寿经》之“惑尽见佛第四十一品”民国夏莲居老居士之会集本<br>　　★<br>　　　　　　　淫为不净行，迷惑失正道。<br>　　　　　　　精神魂魄驰，伤命而早夭。<br>　　　　　　　受罪顽痴荒，死复堕恶道。<br>　　　　　　　吾用畏是故，弃家乐林薮。<br>　　——《八师经》《大正藏》第十四册页965中<br>　　★夫淫欲者，譬如盛火，烧於山泽，蔓延滋甚，所伤弥广。人坐淫欲，更相贼害，日月滋长，致堕三途，无有出期。夫乐家者，贪於合会、恩爱、荣乐因缘；生、老、病、死、离别、县官之恼，转相哭恋，伤坏心肝，绝而复苏。家恋深固，心意缠缚，甚於牢狱。<br>　　——《贤愚经·卷三》《大正藏》第四册页367中<br>　　★佛说聚会者，必当有离别。一切有为法，悉皆是无常。无常火炽然，烧灭於三有。爱我者极多，我爱亦不少。我今皆能舍，如此爱著等。生死黑暗处，轮回险阻中。亲亲更相恋，恶见於乖离。无常无悲愍，破坏使别离。恩爱无别离，不应求解脱。展转相亲爱，相恋转善厚。毕竟必别离，以是因缘故。智者求解脱，都无所遗恋。<br>　　——《大庄严论经·卷十四》《大正藏》第四册页335中<br>　　★佛告比丘：“淫火炽盛，便能燔烧诸善之本。淫荒之士，不识善恶，亦复不别清白之行，不知缚解出要之道。如斯辈人，遂无惭愧，宁丧亲族分受形辱，不阙淫性以违其志。或因淫欲，杀害父母、兄弟、姊妹，斯受其殃；或因淫逸，罪及五逆，王者所戮，死受恶报。犹野火行，傍树为燋，既罪自深，复及宗亲。人由淫欲，违佛慢法，谤毁圣众，为诸圣贤之所嗤笑。”<br>　　——《出曜经·卷四》《大正藏》第四册页627上<br>　　★宁以此身投炽然猛火大坑刀山，终不毁犯三世诸佛经律，与一切女人作不净行。<br>　　——《梵网经卢舍那佛说菩萨心地戒品?第十卷下》《大正藏》第二十四册页1007下<br>　　★爱恋於女人，堕於大怖处。或吞於铁丸，或饮烊铜汁。有二热铁山，彼此来相合。昔时耽欲者，於中受苦殃。受斯苦楚时，都无救护者。<br>　　——《大宝积经·卷九十七》《大正藏》第十一册页546中<br>　　★众生无数，轮回无边，如蚁回圈，无有穷尽。众生贪爱，无明障闭，如陷泥中，而不能出。过去有情，轮回往复，数不能知。比丘！所有大地之土，都聚一处，和为泥丸，大小如豆，数彼众生无始劫来所生父、母、子、孙，每一人下一泥丸，如是泥丸下尽，父、母、子、孙数不能尽。比丘！如是无边轮回众生，贪爱、无明、颠倒，陷爱欲泥中，生死轮回，不知其数，是故令汝，学断轮回。<br>　　——《佛说解忧经》《大正藏》第十七册页749下－750上<br>　　★众生从爱生，心意驰不停，众生处生死，苦为大怖畏……爱能生众生，意识驰诸尘，众生处生死，业为大怖畏。<br>　　——《别译杂阿含经·卷十二》《大正藏》第二册页460下<br>　　★欲为畜生行，以欲还自殃。溷虫在臭中，不知为处难。如虫在冥中，不知东以西。结著於淫欲，盖此亦虫伦。淫既不见道，日夜种罪根。<br>　　——《优填王经》《大正藏》第十二册页71下<br>　　★如来不赞叹，凡夫所行欲，离欲及贪爱，及成天人师。<br>　　——《大宝积经·卷一○六》《大正藏》第十一册页596上－中<br>　　★我之夫妇譬如飞鸟，暮栖高树，同共止宿，须臾之间，及明早起，各自飞去，行求衣食。有缘则合，无缘则离，我之夫妇，亦复如是，去住进止，非我之力，随其本行，不能得留。<br>　　——《佛说五无反覆经》《大正藏》第十七册页573中<br>　　★若有众生味著男女妻妾诸女色欲，当知即是味著砾石之雹，即是味著利刀之刃，即是味著大热铁丸，即是味著坐热铁床，即是味著热铁机邓……若有摄受妻妾男女诸女色欲，当知即是摄受一切众苦忧愁悲恼之聚。<br>　　——《大宝积经·卷四十四》《大正藏》第十一册页258中<br>　　二、戒邪淫<br>　　★邪淫有六变当知，何谓六？<br>　　不自护身、<br>　　不护妻子、<br>　　不护家属、<br>　　以疑生恶，<br>　　怨家得便，<br>　　众苦所围。<br>　　已有斯恶则废事业，未致之财不获，既获者消，宿储耗尽……<br>　　——《善生子经》《大正藏》第一册页252下<br>　★好邪淫者有五自妨：<br>　　一者、名声不好。<br>　　二者、王法所疾。<br>　　三者、怀异多疑。<br>　　四者、死入地狱。<br>　　五者、地狱罪竟受畜生形。皆欲所致，能自灭心。<br>　　不邪淫者，有五增福：<br>　　一者、多人称誉。<br>　　二者、不畏县官。<br>　　三者、身得安隐。<br>　　四者、死生天上。<br>　　五者、从立清净泥洹道。<br>　　——《般泥洹经·卷上》《大正藏》第一册页179上<br>　　★邪淫者必受恶报，现世及後世。若我邪淫者，便当自害亦诬谤他……身坏命终，必至恶趣，生地狱中，如是邪淫者受此恶报。<br>　　——《中阿含经·卷五十五晡利多经》《大正藏》第一册页773中<br>　　★邪淫之罪，亦令众生堕三恶道，若生人中，得二种果报。一者妻不贞良，二者不得随意眷属。<br>　　——《华严经·卷三十五》《大正藏》第十册页185下<br>　　★离邪淫善行有二种果报：一者、妻妇贞良。二者、不为外人所坏。……<br>　　邪淫不善行有二种果报：一者、得丑恶妻妇，又不贞良。二者、为他所坏。<br>　　——《十住毗婆沙论·卷十六》《大正藏》第二十六册页108上<br>　　★<br>　　　　　　邪淫入地狱，登彼刀叶林。<br>　　　　　　热铁钉其口，烊铜灌入心。<br>　　　　　　毒龙碎骨髓，金刚鼠食阴。<br>　　　　　　铜柱缘上下，铁床卧隐深。<br>　　　　　　昏淫乱情色，受苦无表里。<br>　　　　　　余业得人身，自妻恒背己。<br>　　　　　　彼此怀猜忌，孰肯顺情旨。<br>　　　　　　稍有性灵人，宁得无惭耻？<br>　　——《诸经要集·卷十四》《大正藏》第五十四册页135上<br>　　★《大智度论》云：除己妻外，余之男女鬼神畜生可得行淫者，悉是邪行(淫邪)。虽是自妻不犯，然须避於非处。谓自妻非道(非交合之道)及得身(怀孕)已，亦须禁之，恐伤胎故。产(生子)三年内，亦须避慎，谓防乳竭。若别有乳母，不在制限。<br>　　——《法苑珠林·卷八十八》《大正藏》第五十三册页928中<br>　　★《成实论》云：自妻非处，谓口及大便处，及一切女人为父母儿所护，出家女人等为法护故，亦名邪淫。若无主女人，众人前自来为妻，如法者不犯。<br>　　——《法苑珠林·卷八十八》《大正藏》第五十三册页928中<br>　　★佛言邪淫有十罪：<br>　　一者、常虑彼夫所杀，<br>　　二者、夫妇不睦，<br>　　三者、恶增善减，<br>　　四者、妻子孤寡、<br>　　五者、财产日耗，<br>　　六者、恶事常被人疑，<br>　　七者、亲友诽谤，<br>　　八者、广结怨家，<br>　　九者、死入地狱，<br>　　十者、报尽为男，妻不贞洁；报尽为女，多人共一夫。<br>　　——《法苑珠林》<br>　　★自妻不生足，好淫他妇女，是人无惭愧，常被世呵责，现在未来世，受苦及打缚，舍身生地狱，受苦常无乐。<br>　　——《萨遮尼乾子经·卷五》《大正藏》第九册页340上<br>　　★人不犯邪淫，得四明智所叹之德，何等四？<br>　　摄护诸根，离诸调戏，一切世间，悉共称叹。已离邪淫，无敢轻眄其妻室者，以是德本，志愿无上，正真之道，得大人相，马阴之藏。<br>　　——《海龙王经·卷三》《大正藏》第十五册页146下<br>　　★若於非时、非处、非女、处女他妇，若属自身，是名邪淫……若属自身而作他想、属他之人而作自想，亦名邪淫。如是邪淫，亦有轻重，从重烦恼，则得重罪；从轻烦恼，则得轻罪。<br>　　——《优婆塞戒经》《大正藏》第二十四册页1069上<br>　　★邪淫犯人妇女，或为夫主，边人所知，临时得殃，刀杖加刑。或为王法，收补著狱，酷毒掠治，戮之都市，死入地狱，卧之铁床，或抱铜柱，狱鬼然火，以烧其身。地狱罪毕，当更畜生。若复为人，闺门淫乱，违佛远法，不亲贤众，常怀恐怖，多危少安，吾见是故，不敢邪淫。<br>　　——《八师经》《大正藏》第十四册页965中<br>　　★佛告弥勒：有四种因缘，令诸男子，受“黄门身”，何等为四？<br>　　一者、残害他形，乃至畜生。<br>　　二者、於持戒沙门，瞋笑譭谤。<br>　　三者、情多贪欲，故心犯戒。<br>　　四者、亲近犯戒人，复劝他犯。<br>　　——《大乘造像功德经·卷下》《大正藏》第十六册页795下<br>　　★复有四种业，能令丈夫受“二形身”，一切人中最为其下，何等为四？<br>　　一者、於尊敬所，而有承秽。<br>　　二者、於男子身，非处染著。<br>　　三者、即於自己，而行欲事。(即手淫)<br>　　四者、炫卖女色，而与他人。<br>　　——《大乘造像功德经·卷下》《大正藏》第十六册页795下-796上<br>　　★复有四缘，令诸男子其心，常生女人爱欲，乐他於己行丈夫事，何等为四？<br>　　一者、或嫌或戏谤毁於人。<br>　　二者、乐作女人衣服庄饰。<br>　　三者、於亲族女行淫秽事。<br>　　四者、实无胜德妄受其礼。<br>　　以此因缘令诸丈夫起於如是别异烦恼。<br>　　——《大乘造像功德经·卷下》《大正藏》第十六册页795上<br>　　★复有邪行，谓於受戒正行妇女，行非梵行……或於姊妹，或於同姓，或於香火，或香火妇，或知识妇，诳诱邪行，彼人以是恶业因缘，身坏命终，堕於恶趣，在彼地狱吒吒吒哜别异中生，受大苦恼……如是无量百千岁乃至恶业未坏未烂，业气未尽，於一切时与苦不止。若脱此苦，彼处复有金刚恶鼠，食其人根，分令破碎，如芥子许。受苦唱唤，食人根已，次食其肠，既食肠已，次食熟藏，食熟藏已，从背而出，次食其背，既食背已，次食背骨。彼恶业人，以恶业故，如是无量百千年岁，受地狱苦。<br>　　於长久时，得脱彼处，所受苦恼，既得脱已，走向异处。复有黑虫缠绞其身，先缠人根，烧而食之，受极苦恼，唱声大唤，如是黑虫，常缠常食，乃至彼人作集恶业，未坏未烂，业气未尽，於一切时与苦不止。<br>　　若恶业尽，彼地狱处尔乃得脱，既得脱已，复於无量百千世中，於食自肉饿鬼中生，自食身肉，虽自食肉而复不死。以作业时，自姊妹等，行非梵行，自受乐故，於饿鬼中自食身肉。若脱彼处，生畜生中，常作牝猪，自食其子，如人中时，於亲等中行淫业故。彼人彼处若得脱已，难得人身，如龟遇孔。若生人中同业之处，彼人常有人根恶病，如是人根恶病急故，自割人根。彼业因缘，若自有妻，为下贱人之所侵逼，不相应人共行淫欲，以作业时，犯他妻故，一切恶中，邪见邪行，最为深重，此不善业，於世出世皆不相应。<br>　　——《正法念处经·卷十二》《大正藏》第十七册页69中－下<br>　　按：邪淫之罪报，详於经藏，难以殚举！欲参研者，请阅《正法念处经》卷十二—卷十三。《大正藏》第十七册页65下－77。<br>　　三、戒杀胎<br>　　★世间有五种忏悔难灭，何等为五：<br>　　一者、杀父。二者、杀母。三者、杀胎。四者、出佛身血。五者、破和合僧。如此恶业，罪难消灭。<br>　　——《佛说长寿灭罪护诸童子陀罗尼经》《佛教藏》第五十八册页1087<br>　　★有十种业，能令众生得短命报，一者自行杀生，二者劝他杀生……七者坏他胎藏(即自我堕胎)，八者教人毁坏(即教人堕胎)，……以上十业得短命报。<br>　　——《佛为首迦长者说业报差别经》《大正藏》第一册页891下－892上<br>　　★若为杀胎，故作堕胎法，若胎死者，犯不可悔。<br>　　——《佛说优婆塞五戒相经》《大正藏》第二十四册页940下<br>　　四、戒女色<br>　　佛陀在诸经中皆严厉诃斥女人之失，甚至形容女众是“人尽可夫”的物件。其实我们应该先了解什麽才是“女人之相”？《涅槃经》中云：“若有不能自知佛性者，我说是等名为女人，若能自知有佛性者，我说是人是大丈夫，若有女人能知自身定有佛性，当知是等，即是男子。”《转女身经》亦云：“诸法悉如幻，但从分别生，於第一义中，无有男女相。”读了这些经文後，再来阅读下面的文字，就比较没有分别心。其实佛在经中一再的诃斥女人，并不是一定指“女人之身”，而大多是以“女人”二字取代“淫欲”、“色欲”罢了。期望所有阅读者都能平心静气的看经文，女众阅读本文时，可把所有的“女”字皆观为“男”字即可！《长者女庵提遮师子吼经了义经》(《大正藏》第十四册页964下)云：<br>　　　　　　　　若心得久离，毕竟不生见，<br>　　　　　　　　谁为作女人，於色起不净？<br>　　　　　　　　若论色久离，法本不自有，<br>　　　　　　　　毕竟不曾污，将何为作恶？<br>　　——愿共勉之！<br>　　无男女相<br>　　★世出世间，若见其真实，一切无差别。若是出家底识不得破，名为出家在家；若是在家底识得破，名为在家出家；若是男子识不得破，名为戴须眉底女人；若是女人识得破，名为少须眉底男子。只为你等识不得破，便道：你是在家，我是出家；你是出家，我是在家；你是男子，我是女人；你是女人，我是男子。种种分别，只此分别心，便是你生死根源，百劫千生轮回六道。你若向父母未生以前觑，一眼觑著，个里还有在家？出家？女人？男子？种种分别也无？实实见得无有种种分别，然後不妨出家底一任出家，在家底一任在家，男子自是男子，女人自是女人。各各现成，各各自在，更不须移易一丝毫许！<br>　　你莫道女人有五种障，竟要求转男身，方得成佛。据山僧看来，若男子识不破，不特五障，千障也有，万障也有；女人若识得破，要求半障也不可得。你切莫执死言句，自生退屈，甘为下劣！<br>　　不见得当时有个官人，他底姑姑出家，参方回来，要出世为人。<br>　　官人请一禅师勘验他，那禅师问道：“闻汝要出世为人是否？”<br>　　答云：“是。”<br>　　禅师道：“女人有五障，如何为得人？”<br>　　答云：“岂不闻法华经中，八岁龙女供珠成佛麽？”<br>　　禅师道：“龙女有百千神变，你试一变看？”<br>　　答云：“直饶变得，也是个野狐精！”<br>　　又当日临济会下有个灌溪和尚，来到末山尼会下，末山打鼓上堂，灌溪出问云：“如何是末山境？”<br>　　尼云：“不露顶。”<br>　　又问：“如何是境中人？”<br>　　尼云：“无男女相。”<br>　　又问：“为什麽不变？”<br>　　尼云：“不是神、不是鬼，变个甚麽？”<br>　　你看他两个，岂不都是女人，前後吐辞，若出一口。只为他每识得破，便称大丈夫、天人师。大众！若识得破，个个都是大丈夫。<br>　　——千山函可禅师法语(节录自惟明法师编《禅林珠玑比丘尼篇》页8－9)<br>　　★男女何须辨假真，观音出现果何人？<br>　　　皮囊脱尽浑无用，试问男身是女身？<br>　　——明?独目金刚禅师(节录自惟明法师编《禅林珠玑比丘尼篇》页37)<br>　　★<br>　　　　　　　　　　四大假为女，其中无所有。<br>　　　　　　　　　　凡夫迷惑心，执取以为实。<br>　　　　　　　　　　女人如幻化，愚者不能了。<br>　　　　　　　　　　妄见女相故，生於染著心。<br>　　　　　　　　　　譬如幻化女，而非实女人。<br>　　　　　　　　　　无智者迷惑，便生於欲想。<br>　　　　　　　　　　如是了知已，一切女无相。<br>　　　　　　　　　　此相皆寂静，是名女三昧。<br>　　——《大宝积经·卷二十九》《大正藏》第十一册页159中－下<br>　　★<br>　　　　　　　自谓是男子，见彼为女人。<br>　　　　　　　由斯分别心，而生於欲想。<br>　　　　　　　欲心本无有，心相不可得。<br>　　　　　　　由妄分别故，於身起男想。<br>　　　　　　　是中实无男，我说如阳焰。<br>　　　　　　　知男相寂静，是名男三昧。<br>　　——《大宝积经·卷二十九》《大正藏》第十一册页159下<br>　　★在《大宝积经》中曾记载了这麽一个故事：当时的优陀延王向佛说：女人令我造地狱业，我於今者，唯为了知女人过患，女人谄曲虚诳邪媚，愿为开示？乃至三请，亦如是说。<br>　　佛言：王应先知丈夫过患，然後观察女人过失。<br>　　优陀延王：唯然世尊，愿乐欲闻。<br>　　佛言：一切丈夫，皆由四种不善愆过，为诸女人之所迷乱……於诸欲染耽著无厌，乐观女人，而自纵逸。不知亲近沙门及婆罗门，具清净戒修福业者，以不亲近。如是等人，则於净信及净尸罗多闻施慧，悉皆退失。彼由无有信戒多闻施慧等法，非善丈夫。行饿鬼法，无有智慧，耽欲放逸。欲之所执，欲所系缚，欲所活命。亲近愚夫，远诸智者。恶友为伴，行非所宜。贪著女人不净境界，便为女人之所调伏。犹如奴仆，系属堕落诸女人所。无惭无愧，亲近游止诸漏疮漏门，脓血秽污，洟唾常流，犹如塚间不净境界。至於违背父母恩养，舍离沙门及婆罗门，不生殷重恭敬供养，习行畜生所行之法，於佛法僧不生净信，於涅槃界永当退失。如是等人，当入众合，乃至阿鼻诸大地狱，亦复当堕鬼界畜生，无有救护。虽闻我教，犹数思念邪恶女人歌舞戏笑，不生厌离。当知彼习愚人之法，不乐修行善丈夫事。<br>　　——《大宝积经?九十七》《大正藏》第十一册页543下<br>　　★法欲灭时，女人精进，恒作功德。男子懈慢，不用法语。眼见沙门如视粪土，无有信心……男子淫泆，精尽夭命，或寿六十。男子寿短，女人寿长，七八九十或至百岁。大水忽起，卒至无期，世人不信，故为有常，众生杂类，不问豪贱，没溺浮漂，鱼鳖食噉。<br>　　——《法灭尽经》《大正藏》第十二册页1119中<br>　　★优填王曰：愿佛具为吾释地狱之变及女人之秽？佛言：具听！男子有淫之恶，却睹女妖？王曰：善愿受明教。佛言：具听，男子有四恶，急所当知。<br>　　一、当知世有淫夫，恒想睹女，思闻妖声，远舍正法，疑真信邪，淫网所缠，没在盲冥，为欲所使，如奴畏主。贪乐女色，不觉九孔恶露之臭秽。浑沌欲中，如猪处溷不觉其臭，快以为安。不计後当在无泽之狱，受痛无极。注心在淫，噉其涕唾，翫其脓血，珍之如玉，甘之如蜜，故曰欲态之士。此为一恶态也。<br>　　二、又亲之养子，怀妊生育。稚得长大，勤苦难论，到子成人，惧家竭财，膝行肘步，因媒表情，致彼为妻。若在异域，寻而追之，不问远近，不避勤苦，注意在淫，捐忘亲老。既得为妻，贵之如宾。欲私相娱乐，恶见父母。信其妖言，或致斗讼，不惟身所从生，辜亲无量之恩。斯谓二恶态也。<br>　　三、又人处世，勤苦疲劳，躬自致财，本自诚信敬道之意，尊戴沙门梵志之心，觉世非常，布施为福。娶妻之後，情惑淫欲，愚蔽自拥，背真向邪，专由女色。若有布施之意，唯欲发言，相呼女色，绝清净行，更成小人。不识佛经之戒，祸福之归。苟为淫色，投身罗网，必堕恶道，终而不改。斯谓三恶态也。<br>　　四、又为人子，不惟养恩，治生致财，不以养亲。但以东西广求淫路。怀持宝物，招人妇女。或杀六畜，淫祀鬼神。饮酒歌舞，合会之後。至求方便，更相招呼，以遂奸情。及其获偶，喜无以喻，淫结缚著，无所复识。当尔之时，唯此为乐，不觉恶露之臭秽，地狱之苦痛。一则可笑，二则可畏。譬如狂犬，不知其非。所谓四恶态也。佛言：男子有是四恶，用堕三途，当审远此，能免苦尔。<br>　　——《优填王经》《大正藏》第十二册页71中－下<br>　　附：此段经文，乃出於《优填王经》也。一般书中皆误引出於《出曜经》，此乃从《法苑珠林》即误引，请查《法苑珠林·卷二十一》(《大正藏》第五十三册页444-445中)。<br>　　★菩萨观欲种种不净，於诸衰中，女衰最重。<br>　　刀火、雷电、霹雳、怨家、毒蛇之属，犹可暂近。女人悭妒、瞋谄、妖秽、斗诤、贪嫉，不可亲近。<br>　　何以故？女子小人，心浅智薄，唯欲是亲，不观富贵智慧名闻。专行欲恶，破人善根。桎梏、枷锁、闭系、囹圄，虽曰难解，是犹易开。女锁系人，染固根深，无智没之，难可得脱。众病之中，女病最重。<br>　　——《大智度论·卷十四》《大正藏》第二十五册页165下－166上<br>　　★莫与女交通，亦莫共言语；有能远离者，则离於八难。<br>　　——《增一阿含经·卷三十六》《大正藏》第二册页751中<br>　　★阿难白佛言：“佛灭度後，诸女人辈，来受诲者，当如之何？”佛告阿难：“莫与相见。”阿难又白：“设相见者，当如之何？”佛言：“莫与共语。”阿难又白：“设与语者，当如之何？”佛言：“当自检心”。<br>　　——《长阿含经·卷四游行经》《大正藏》第一册页26上<br>　　★慎勿视女色，亦莫共言语。<br>　　若与语者，正心思念，我为沙门，处於浊世，当如莲花，不为泥污。想其老者如母，长者如姊，少者如妹，稚者如子，生度脱心，息灭恶念。<br>　　——《四十二章经》《大正藏》第十七册页723中<br>　　★女人之好，但有脂粉，芬薰众花沐浴涂香，著众杂色衣。以覆污露，强薰以香欲以人观，譬如革囊盛屎，有何可贪？<br>　　——《法句譬喻经·卷四》《大正藏》第四册页603中<br>　　★女色者，世间之枷锁，凡夫恋著，不能自拔。<br>　　女色者，世间之重患，凡夫困之，至死不免。<br>　　女色者，世间之衰祸，凡夫遭之，无厄不至。<br>　　行者既得舍之，若复顾念，是为从狱得出，还复思入。从狂得正，而复乐之。<br>　　——《菩萨诃色欲法经》《大正藏》第十五册页286上<br>　　★一切女人有八种因缘恒受女身，云何为八？<br>　　一者、爱好女身。<br>　　二者、贪著女欲。<br>　　三者、口常赞美女人容质。<br>　　四者、心不正直，覆藏所作。<br>　　五者、厌薄自夫。<br>　　六者、念重他人。<br>　　七者、知人有恩而己背逆。<br>　　八者、邪伪庄饰，欲他迷恋。<br>　　——《大乘造像功德经·卷下》《大正藏》第十六册页795下<br>　　★有四种因缘，令诸男子受女人身，何等为四？<br>　　一者、以女人声，轻笑唤佛及诸菩萨一切圣人。<br>　　二者、於净持戒人，以诽谤心说言犯戒。<br>　　三者、好行谄媚，诳惑於人。<br>　　四者、见他胜己，心生嫉妒。<br>　　——《大乘造像功德经·卷下》《大正藏》第十六册795下<br>　　★<br>　　　　　　　　女人性如是，如蜜杂毒药。<br>　　　　　　　　惑欲致愚痴，巧辞增痴惑。<br>　　　　　　　　女人难可信，智者所远离。<br>　　　　　　　　女色诳天人，悉令心迷惑。<br>　　　　　　　　至於未来世，不能少利益。<br>　　　　　　　　天人及夜叉，龙阿修罗等。<br>　　　　　　　　罗刹毗舍遮，皆为女幻诳。<br>　　——《正法念处经·卷三十一》《大正藏》第十七册页182下<br>　　★宁以赤铜，宛转眼中，不以散心，邪视女色。<br>　　——《大智度论·卷十四》《大正藏》第二十五册页166上<br>　　★宁以百千热铁刀鉾，挑其两目，终不以此破戒之心，视她好色。<br>　　——《梵网经卢舍那佛说菩萨心地戒品?第十卷下》《大正藏》第二十四册页1007下<br>　　★大火烧人，是犹可近。清风无形，是亦可捉。<br>　　　蚖蛇含毒，犹亦可独。女人之心，不可得实。<br>　　——《大智度论·卷十四》《大正藏》第二十五册页166上<br>　　★女人最为恶，难与为因缘，恩爱一缚著，牵人入罪门。<br>　　——《优填王经》《大正藏》第十二册页72上<br>　　★《杂譬喻经》云：佛在世时，有一婆罗门，生於两女，女皆端正，乃故悬金，九十日内募索有能诃我女丑者，便当与金。竟无募者，将至佛所，佛便诃言：“此女皆丑，无有一好。”阿难白佛言：“此女实好，而佛言恶？有何不好？”佛言：“人眼不视色，是为好眼。耳鼻口亦尔。身不著细滑，是为好身。手不盗他财，是为好手。今观此女，眼视色、耳听音、鼻嗅香、身喜细滑、手喜盗财。如此之者，皆不好也。”<br>　　——《法苑珠林·卷七十五》《大正藏》第五十随册页848中－下<br>　　★佛言：“汝爱阿难何等？”女言：“我爱阿难眼、爱阿难鼻、爱阿难口、爱阿难耳、爱阿难声、爱阿难行步。”佛言：“眼中但有泪，鼻中但有涕，口中但有唾，耳中但有垢，身中但有屎尿，臭处不净。其夫妻者，便有恶露；恶露中便有子；已有子，便有死亡；已有死亡，便有哭泣；於是身有何益？”<br>　　——《摩邓女经》《大正藏》第十四册页895中<br>　　★佛与菩萨众，缘觉及声闻。悉皆离女色，愚者不能知。普被魔罗降，离女色染污。能得身安乐，究竟得解脱。无智诸众生，爱欲无远离。作罪业无边，堕落三恶道。无底欲火坑，猛焰炽不灭。有智乐解脱，不为女色染。<br>　　——《大乘日子王所问经》《大正藏》第十二册页73上<br>　　★女人之相，其言如蜜，而其心如毒。譬如停渊澄镜，而蛟龙居之。金山宝窟，而师子处之，当知此害不可近。室家不和，妇人之由。毁宗败族，妇人之罪。实是阴贼，灭人慧明，亦是猎围鲜得出者。譬如高罗，群鸟落之，不能奋飞；又如密网，众鱼投之，刳肠俎肌。亦如暗坑，无目投之，如蛾赴火。是以智者知而远之，不受其害。恶而秽之，不为此物之所惑也。<br>　　——《菩萨诃色欲法经》《大正藏》第十五册页286上－中<br>　　★当知妇人，是众苦本，是障碍本，是杀害本，是系缚本，是忧愁本，是怨对本，是生盲本；当知妇人，灭圣慧眼；当知妇人，如热铁花，散布於地，足蹈其上。当知妇人，於诸邪性，流布增长。<br>　　——《大宝积经·卷四十四》《大正藏》第十一册页258下<br>　　★女贼害人，是不可禁。蚖蛇含毒，犹如手捉。<br>　　　女情惑人，是不可触。有智之人，所不应视。<br>　　　若欲观之，当如母姊。谛视观之，不净填积。<br>　　　淫火不除，为之烧灭。<br>　　——《大智度论·卷十四》《大正藏》第二十五册页166上<br>　　★何因缘故，名为妇人？所言妇者，名加重担，何以故？能使众生负重担故，能使众生弊重担故，能使众生受重担故。能使众生持於重担有所行故，能使众生荷於重担遍周行故，能令众生於此重担心疲苦故，能令众生为於重担所煎迫故，能令众生为於重担所伤害故。<br>　　——《大宝积经·卷四十四》《大正藏》第十一册页258下<br>　　★我观一切千世界中，众生大怨，无过妻妾女色诸欲……彼无智者，为於男女妻妾诸女色等所缠故，於诸善法，多生障碍。<br>　　——《大宝积经·卷四十四》《大正藏》第十一册页258上<br>　　★<br>　　　　　　　三途八难苦，女人为根本。<br>　　　　　　　生死无数劫，贪爱为根本。<br>　　　　　　　贤圣解脱乐，离欲为根本。<br>　　　　　　　四蛇成身界，颠倒想为心。<br>　　　　　　　脓血遍九窍，净想起贪淫。<br>　　　　　　　顺情称快乐，不信堕刀林。<br>　　　　　　　报生猪狗道，由前贪爱深。<br>　　　　　　　一切女人性，少实多谄曲。<br>　　——《净心诫观法·卷上》《大正藏》第四十五册页824下<br>　　★在家者，与妇人相见，心不乐喜，常怀恐怖。与妇人交接，念之恶露，臭处不净洁，非我法也，尽我寿命不复与相近，当脱是恶露中去。譬若有人，行大荒泽中，畏盗贼，心念言：我当何时脱出是厄道中去？当弃远是淫泆畏惧，如行大荒泽中，亦不说其人恶。<br>　　——《道行般若经·卷六》《大正藏》第八册页455中<br>　　　　　　　　　男女之体，本是革囊，满盛恶露，<br>　　　　　　　　　只因薄皮所覆，瞒尽天下英雄。<br>　　★佛告阿难：“其妇女五蛆虫户，而丈夫无此。复次妇人五蛆虫户，在阴道中，其一一虫户，有八十虫，两头有口，悉如针锋，彼之蛆虫，常恼彼女而食噉之，令其动作。”<br>　　——《大威德陀罗尼经·卷十九》《大正藏》第二十一册页833下－834上<br>　　★女根之中，二万淫虫，形如臂钏，细若秋毫，腥臊臭秽，私堕胎孕，怀妊产生，污秽狼藉，善神见闻，悉皆舍去，恶鬼魍魉，数来侵扰，如是鄙弊，愚人犹贪。弃舍念处，破佛净戒，死入狱中，畜生饿鬼，长劫受苦，无解脱时。<br>　　——《净心诫观法·卷上》《大正藏》第四十五册824中－下<br>　　★一切女人皆是众恶之所住处……其女人者，淫欲难满……譬如大地，一切作凡，令如芥子，如是等男，与一女人，共为欲事，犹不能足；假如男子，数如恒沙，与一女人，共为欲事，亦复不足。<br>　　——《大般涅槃经·卷九菩萨品之十六》《大正藏》第十二册页633中<br>　　★<br>　　　　　　　　　欲共女人生，女人为甚恶，<br>　　　　　　　　　能生於热恼，如火害众生。<br>　　　　　　　　　如是欲热恼，过於大猛火，<br>　　　　　　　　　如色大热恼，焚烧众生心。<br>　　　　　　　　　女人坏世间，令善皆尽灭，<br>　　　　　　　　　是地狱因缘，大仙如是说。<br>　　　　　　　　　口善说美言，其心如毒害，<br>　　　　　　　　　诳诈无暂停，女人心无实。<br>　　　　　　　　　须臾起爱心，须臾心不爱，<br>　　　　　　　　　其心不暂停，如电不久住。<br>　　　　　　　　　巧智虚诳人，心贪则亲近，<br>　　　　　　　　　常思乐他人，怀慢情恣态。<br>　　　　　　　　　天人毗舍遮，罗刹龙夜叉，<br>　　　　　　　　　皆为女色缚，女人如恶毒。<br>　　　　　　　　　不念於恩惠，非种姓技术，<br>　　　　　　　　　女人性如风，其心不停息。<br>　　　　　　　　　若见大财富，心则生爱乐，<br>　　　　　　　　　又见衰祸至，厌之而舍弃。<br>　　　　　　　　　若有人亲近，则生爱乐心，<br>　　　　　　　　　见其忧恼至，须臾即舍离。<br>　　　　　　　　　如蜂乐游华，见萎速舍弃，<br>　　　　　　　　　女人亦如是，不悦则舍离。<br>　　　　　　　　　恶心无慈愍，躁扰心不定，<br>　　　　　　　　　为破愚痴人，女人出於世。<br>　　　　　　　　　天中大系缚，无过於女色，<br>　　　　　　　　　女人缚诸天，将至三恶道。<br>　　　　　　　　　若心贪女色，是欲最尤甚，<br>　　　　　　　　　女色欲烧心，後受大苦恼。<br>　　　　　　　　　现在所作业，贪欲自迷心，<br>　　　　　　　　　痴心不能觉，女欲之所迷。<br>　　　　　　　　　丈夫既信已，为无量爱缚，<br>　　　　　　　　　忽然便舍离，犹如蛇脱皮。<br>　　　　　　　　　如是女人性，诸方便供养，<br>　　　　　　　　　种种而守护，犹不可从心。<br>　　　　　　　　　女人性如是，其心无诚实，<br>　　　　　　　　　虚诳多奸伪，智者所不信。<br>　　——《正法念处经·卷二十九》《大正藏》第十七册页169中－下<br>　　★有阿罗汉，以天眼彻视，见女人堕地狱中者甚众多。便问佛，何以故？佛言：用四因缘故。<br>　　一者、贪珍宝物衣被，欲多得故。<br>　　二者、相嫉妒(女人口似相亲，心如冤家)。<br>　　三者、多口舌(女人口多恶业，出言虚诳)。<br>　　四者、作姿态淫多，以是故堕地狱中多尔。<br>　　——《阿含口解十二因缘经》《大正藏》第二十五册页55上<br>　　★女人多生饿鬼道中，何以故？女人之性，心多妒嫉，丈夫未随，便起妒意，以是因缘，女人多生饿鬼道中。<br>　　——《正法念处经·卷十六》《大正藏》第十七册页92上<br>　　★女人贪欲、嫉妒多故，不及丈夫。女人小心轻心，不及丈夫，以是因缘，生饿鬼中；乃至嫉妒恶业不失、不坏、不朽，於饿鬼中不能得脱。业尽得脱，从此命终，生畜生中；於畜生中，受遮吒迦鸟身(饿鸟)，常患饥渴，受大苦恼。畜生中死(指罪毕之时)，生於人中，以余业故，常困饥渴，受苦难穷……<br>　　——《正法念处经·卷十六》《大正藏》第十七册页93上<br>　　★(谨节录重要标题，未全)<br>　　女人十恶者，具说难穷，今略言之，令生厌离……十方国土，有女人处，即有地狱。一切障道，此为是苦……女人十恶是：<br>　　一、贪淫无量无厌。<br>　　二、嫉妒心如毒蛇。<br>　　三、谄曲诈亲。<br>　　四、放逸。<br>　　五、口多恶业，出言虚诳，实情难得。<br>　　六、厌背夫主。<br>　　七、一切女人多怀谄曲，实情难得。<br>　　八、贪财不顾恩义。<br>　　九、欲火烧心……女人过患，穷劫难尽，故名欲火烧心。<br>　　十、女身臭恶，不净常流……破佛净戒，死入地狱、畜生、饿鬼，长劫受苦，无解脱时。是名女人十种恶业。<br>　　——《净心诫观法·卷上》《大正藏》第四十五册页824上－中<br>　　★<br>　　　　女人为罪本，能散於资生；若为彼所伏，於乐则何有？<br>　　　　女人多谄曲，常怀於嫉妒，乐造作不善，於业得自在。<br>　　　　巧言诳於他，常生和合想，无正念思惟，喜赞於欲事……<br>　　　　破坏於善法，及损恼众生，为恶道之因，是诸佛所说。<br>　　　　口虽出美言，心中常蕴毒，於其所恋慕，其志曾无定……<br>　　　　天人阿修罗，夜叉鬼神等，堕於险难中，皆由女人故……<br>　　　　女人无慈心，常怀於嫉妒，此非无端由，皆因於男子……<br>　　　　女人最险诈，无能过彼者，多作於方便，而希於宠爱……<br>　　　　女人极险恶，不念其恩德，彼厄难相临，则生於弃舍。<br>　　　　女人心散乱，起种种思惟，能诳诱於他，如蜜和诸毒……<br>　　　　余索缚於人，烧斫皆令断；是女索不然，能牵趣恶道……<br>　　　　好发巧言词，诳惑而无媿；当知女人者，与冤则无异！<br>　　——《诸法集要经·卷四》《大正藏》第十七册页478中－479中<br>　　★女人有九恶法，云何为九？<br>　　一者、女人臭秽不净。<br>　　二者、女人恶口。<br>　　三者、女人无反覆。<br>　　四者、女人嫉妒。<br>　　五者、女人悭嫉。<br>　　六者、女人多喜游行。<br>　　七者、女人多瞋恚。<br>　　八者、女人多妄语。<br>　　九者、女人所言轻举。<br>　　是诸比丘，女人有此九法弊恶之行。<br>　　——《增壹阿含经·卷四十一》《大正藏》第二册页769下<br>　　★<br>　　　　　　　　汝身骨乾立，皮肉相缠裹。<br>　　　　　　　　不净内充满，无一是好物。<br>　　　　　　　　革囊盛屎尿，九孔常流出。<br>　　　　　　　　如鬼无所直，何足以自贵？<br>　　　　　　　　汝身如行厕，薄皮以自覆。<br>　　　　　　　　智者所弃远，如人舍厕去。<br>　　　　　　　　若人知汝身，如我所厌恶。<br>　　　　　　　　一切皆远离，如人避屎坑。<br>　　　　　　　　汝身自严饰，花香以璎珞。<br>　　　　　　　　凡夫所贪爱，智者所不惑。<br>　　　　　　　　汝是不净聚，集诸秽恶物。<br>　　　　　　　　如庄严厕舍，愚者以为好。<br>　　　　　　　　汝胁肋著脊，如椽依栋住。<br>　　　　　　　　五藏在腹内，不净如屎箧。<br>　　　　　　　　汝身如粪舍，愚夫所保爱。<br>　　　　　　　　饰以珠璎珞，外好如画瓶。<br>　　　　　　　　若人欲染空，终始不可著。<br>　　　　　　　　汝欲来娆我，如蛾自投火。<br>　　　　　　　　一切诸欲毒，我今已灭尽。<br>　　　　　　　　五欲已远离，魔网已坏裂。<br>　　　　　　　　我心如虚空，一切无所著。<br>　　　　　　　　正使天欲来，不能染我心。<br>——《禅法要解·卷上》《大正藏》第十五册页286下－287上<br>　　★夫在家俗女，恚毒多过，佛说邪谄甚於男子，或假涂面首，雕饰姿庄。或绮罗花服，诳诱愚夫。或骄弄唇口，邪眄歌笑。或咨磋吟咏，瞻视转变。或出胸露手，掩面藏头。或缓步徐行，摇身弄影。或开眼闭目，乍悲乍喜。幻惑愚夫，令心妄著，如是妖伪，卒难述尽，凡夫迷醉，皆为所惑。譬如奸贼种种多诈，亦如画瓶储粪诳人，亦如高罗群鸟落之。亦如密网众鱼投之，亦如暗坑盲者陷之，亦如飞蛾见火投之。亦如苍蝇贪乐臭屍。近则失国破家，触则如把毒蛇。外言如蜜，内心如鸩。家贫困苦皆由女人，出外丧身亦由女人，室家不和亦由女人。男女反逆亦由女人，兄弟离散亦由女人，宗亲疏索亦由女人。堕落恶道亦由女人，不生人天亦由女人，障善业道亦由女人。不入圣果亦由女人。如是过患不可具论，众生如是，甚为可怖。常为欲火所烧，而不能离，致受殃苦，尔来不绝也。<br>　　——《诸经要集·卷七》《大正藏》第五十四册页58下<br>　　★书云仲尼称：难养小人与女子，近之则不逊，远之则怨也。是以经言：妖冶女人，有八十四态。大态有八，慧人所恶。<br>　　一者、嫉妒。<br>　　二者、妄瞋。<br>　　三者、骂詈。<br>　　四者、咒诅。<br>　　五者、镇压。<br>　　六者、悭贪。<br>　　七者、好饰。<br>　　八者、含毒。<br>　　是为八大态，是故女人，多诸妖媚。<br>　　愿舍谄邪以求正法。早得出家自利利人。<br>　　——《诸经要集·卷七》《大正藏》第五十四册页61上<br>　　★《增一阿含经》云：宁以火烧铁锥而刺於眼，不以视色兴起乱想。<br>　　——《法苑珠林·卷七十五》《大正藏》第五十三册页848上<br>　　★<br>　　　　　　　女为恶根本，能失一切物。<br>　　　　　　　若人乐妇女，乐则不可得。<br>　　　　　　　一切法中恶，妇女多谄妒。<br>　　　　　　　丈夫因妇女，能令二世失。……<br>　　　　　　　丈夫欲染心，妇女令人失。<br>　　　　　　　此世未来世，女失第一失。<br>　　——《正法念处经·卷十四》《大正藏》第十七册页79中－下<br>　　★《大智度论》云：女人相者，若得敬待，则令夫心高。若敬待情舍，则令夫心怖。女人如是恒以烦恼忧怖，女人云何可近亲好？<br>　　——《诸经要集·卷七》《大正藏》第五十四册页61上<br>　　★《萨婆多论》云：宁以身分内毒蛇口中，不犯女人。<br>　　蛇有三事害人：<br>　　有见而害人，<br>　　有触而害人，<br>　　有啮而害人。<br>　　女人亦有三害：<br>　　若见女人，心发欲相，灭人善法。<br>　　若触女人，身犯中罪，灭人善法。<br>　　若共交会，身犯重罪，灭人善法。<br>　　——《诸经要集·卷七》《大正藏》第五十四册页61中<br>　　★复有七害：<br>　　一者、若为毒蛇所害，害此一身。若为女人所害，害无数身。<br>　　二者、若为毒蛇所害，害报得无记身。若为女人所害，害善法身。<br>　　三者、若为毒蛇所害，害五识身。若为女人所害，害六识身。<br>　　四者、若为毒蛇所害，得入清众。若为女人所害，不与僧同。<br>　　五者、若为毒蛇所害，得生天上人中，值遇贤圣。若为女人所害，入三恶道。<br>　　六者、若为毒蛇所害，故得四沙门果。若为女人所害，於八正道无所成益。<br>　　七者、若为毒蛇所害，人则慈念而救护之。若为女人所害，众共弃舍无心喜乐。<br>　　以是因缘故，宁以身分内毒蛇口中，终不以此而触女人。<br>　　——《诸经要集·卷七》《大正藏》第五十四册页61中<br>　　★《增一阿含经》云：女人有五力轻慢夫主，云何为五？<br>　　一、色力。<br>　　二、亲族之力。<br>　　三、田业之力。<br>　　四、儿力。<br>　　五、自守力。<br>　　是谓女人有此五力，便轻慢夫主。夫有一力，尽覆蔽彼女人，所谓富贵力也。<br>　　——《诸经要集·卷七》《大正藏》第五十四册页61中<br>　　★尔时世尊告诸比丘，女人有五欲想，云何为五？<br>　　一、生豪贵之家。<br>　　二、嫁适富贵之家。<br>　　三、使我夫主言从语用。<br>　　四、多有儿。<br>　　五、在家独得由己。<br>　　是谓有此五事可欲之想。<br>　　——《诸经要集·卷七》《大正藏》第五十四册页61下<br>　　★以业果报发起欲行，贪著丈夫不知厌足。其妇女人，若见丈夫，即作美言，瞻视熟视，视已复视，瞻仰观察，意念欲事。面看邪视，欲取他面，齿衔下唇。面作青紫，以欲心故，额上汗流，若安时即不欲起。若复立时，复不欲坐，木枝画地，摇弄两手，或行三步，至第四步，左右瞻看，或在门颊，嚬呻出息，委陀屈曲。左手举衣，右手拍髀，又以指爪而刮齿牙，草杖摘齿。手搔脑後，宣露脚胫。呜他儿口，平行而蹶，急视诸方，如是等相。当知妇人欲事以发，厌离弃舍，勿令流转生大暗中。<br>　　——《诸经要集·卷七》《大正藏》第五十四册页61下－62上<br>　　★《阿含口解十二因缘经》云：有阿罗汉，以天眼彻视，见女人堕地狱中者甚多。便问佛。何以故。佛言。用四因缘故。<br>　　一、由贪珍宝物衣被欲心多故。<br>　　二、由相嫉妒故。<br>　　三、由多口舌故。<br>　　四、作姿态淫意多故。<br>　　以是因缘堕狱多尔。<br>　　——《诸经要集·卷七》《大正藏》第五十四册页62上<br>　　★佛告大王：妖蛊女人有八十四态，大态有八，慧人所恶，何谓为八？<br>　　一者、嫉妒<br>　　二者、妄瞋<br>　　三者、骂詈<br>　　四者、咒诅<br>　　五者、镇压<br>　　六者、悭贪<br>　　七者、好饰<br>　　八者、含毒<br>　　是为八大态。<br>　　——《法句譬喻经·卷四》《大正藏》第四册页604上<br>　　★不简富与贫，无论良与贱。<br>　　　但令美容貌，便乱女人心。<br>　　——《根本说一切有部毗奈耶·卷一》《大正藏》第二十三册页632中<br>　　　　　　　秽哉血肉躯，无量诸虫聚；<br>　　　　　　　潜伏四大中，其形甚微细。<br>　　　　　　　凡夫不觉知，天眼方能觑；<br>　　　　　　　静心一返观，男女真儿戏。<br>　　　　　　　业尽情空是真佛，业重情迷是凡夫。<br>　　　　　　　业不重不生娑婆，爱不断不生净土。<br></p>
<div class="text-c" id="pages"></div>
</div>
      
    </div>
    <footer class="article-footer">
      <a data-url="http://yoursite.com/2019/08/03/生死关全集 第二章 经典阐释篇/" data-id="cjz9g1aaz0678pdtlfr74q36c" class="article-share-link">Share</a>
      
      
    </footer>
  </div>
  
    
<nav id="article-nav">
  
    <a href="/2019/08/03/生死关全集 自序 缘起 内容大纲/" id="article-nav-newer" class="article-nav-link-wrap">
      <strong class="article-nav-caption">Newer</strong>
      <div class="article-nav-title">
        
          戒文~生死关全集 自序 缘起 内容大纲
        
      </div>
    </a>
  
  
    <a href="/2019/08/03/生死关全集 第三章 劝修赞颂篇/" id="article-nav-older" class="article-nav-link-wrap">
      <strong class="article-nav-caption">Older</strong>
      <div class="article-nav-title">戒文~生死关全集 第三章 劝修赞颂篇</div>
    </a>
  
</nav>

  
</article>

</section>
        
          <aside id="sidebar">
  
    

  
    

  
    
  
    
  <div class="widget-wrap">
    <h3 class="widget-title">Archives</h3>
    <div class="widget">
      <ul class="archive-list"><li class="archive-list-item"><a class="archive-list-link" href="/archives/2019/08/">August 2019</a></li></ul>
    </div>
  </div>


  
    
  <div class="widget-wrap">
    <h3 class="widget-title">Recent Posts</h3>
    <div class="widget">
      <ul>
        
          <li>
            <a href="/2019/08/03/彭鑫博士：“都市隐者”现象的中医学解读—论色情泛滥/">戒文~彭鑫博士：“都市隐者”现象的中医学解读—论色情泛滥</a>
          </li>
        
          <li>
            <a href="/2019/08/03/彭鑫博士：纵欲过度导致糖尿病坏疽而截肢的案例/">戒文~彭鑫博士：纵欲过度导致糖尿病坏疽而截肢的案例</a>
          </li>
        
          <li>
            <a href="/2019/08/03/彭鑫博士：面容有光泽的好办法—叩齿吞津保健法/">戒文~彭鑫博士：面容有光泽的好办法—叩齿吞津保健法</a>
          </li>
        
          <li>
            <a href="/2019/08/03/彭鑫：伤精（肾虚、元气虚）的种种表现和治疗方法/">戒文~彭鑫：伤精（肾虚、元气虚）的种种表现和治疗方法</a>
          </li>
        
          <li>
            <a href="/2019/08/03/彭鑫博士：伤精者的补精方法/">戒文~彭鑫博士：伤精者的补精方法</a>
          </li>
        
      </ul>
    </div>
  </div>

  
</aside>
        
      </div>
      <footer id="footer">
  
  <div class="outer">
    <div id="footer-info" class="inner">
      &copy; 2019 戒文<br>
      Powered by <a href="http://hexo.io/" target="_blank">Hexo</a>
    </div>
  </div>
</footer>
    </div>
    <nav id="mobile-nav">
  
    <a href="/" class="mobile-nav-link">Home</a>
  
    <a href="/archives" class="mobile-nav-link">Archives</a>
  
</nav>
    

<script src="//ajax.googleapis.com/ajax/libs/jquery/2.0.3/jquery.min.js"></script>


  <link rel="stylesheet" href="/fancybox/jquery.fancybox.css">
  <script src="/fancybox/jquery.fancybox.pack.js"></script>


<script src="/js/script.js"></script>



<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?c3dd0b1027e251d4c341be3836e0957b";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>


  </div>
</body>
</html>