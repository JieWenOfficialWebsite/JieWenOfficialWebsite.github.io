<!DOCTYPE html>
<html>
<head><meta name="generator" content="Hexo 3.9.0">
  <meta charset="utf-8">
  

  
  <title>戒文~袁了凡静坐要诀（精校） | 戒文</title>
  <meta name="viewport" content="width=device-width, initial-scale=1, maximum-scale=1">
  <meta name="description" content="静坐要诀　　袁了凡 　　序　　静坐之诀原出于禅门，吾儒无有也。自程子见人静坐，即叹其善学。朱子又欲以静坐补小学收放心一段工夫，而儒者始知所从事矣。昔陈烈苦无记性，静坐百余日，遂一览无遗。此特浮尘初敛，清气少澄耳，而世儒认为极则，不复求进，误矣。盖人之一心，自有生以来，终日驰骤，逐物忘归，动固纷纷，静亦扰扰，稍加收摄，便觉朗然。中间曲折，无明师指授，不得肯綮，或得少为足，或反成疾患，余实哀之。">
<meta property="og:type" content="article">
<meta property="og:title" content="戒文~袁了凡静坐要诀（精校）">
<meta property="og:url" content="http://yoursite.com/2019/08/03/袁了凡静坐要诀（精校）/index.html">
<meta property="og:site_name" content="戒文">
<meta property="og:description" content="静坐要诀　　袁了凡 　　序　　静坐之诀原出于禅门，吾儒无有也。自程子见人静坐，即叹其善学。朱子又欲以静坐补小学收放心一段工夫，而儒者始知所从事矣。昔陈烈苦无记性，静坐百余日，遂一览无遗。此特浮尘初敛，清气少澄耳，而世儒认为极则，不复求进，误矣。盖人之一心，自有生以来，终日驰骤，逐物忘归，动固纷纷，静亦扰扰，稍加收摄，便觉朗然。中间曲折，无明师指授，不得肯綮，或得少为足，或反成疾患，余实哀之。">
<meta property="og:locale" content="default">
<meta property="og:updated_time" content="2019-08-03T08:50:08.672Z">
<meta name="twitter:card" content="summary">
<meta name="twitter:title" content="戒文~袁了凡静坐要诀（精校）">
<meta name="twitter:description" content="静坐要诀　　袁了凡 　　序　　静坐之诀原出于禅门，吾儒无有也。自程子见人静坐，即叹其善学。朱子又欲以静坐补小学收放心一段工夫，而儒者始知所从事矣。昔陈烈苦无记性，静坐百余日，遂一览无遗。此特浮尘初敛，清气少澄耳，而世儒认为极则，不复求进，误矣。盖人之一心，自有生以来，终日驰骤，逐物忘归，动固纷纷，静亦扰扰，稍加收摄，便觉朗然。中间曲折，无明师指授，不得肯綮，或得少为足，或反成疾患，余实哀之。">
  
    <link rel="alternate" href="/atom.xml" title="戒文" type="application/atom+xml">
  
  
    <link rel="icon" href="/favicon.png">
  
  
    <link href="//fonts.googleapis.com/css?family=Source+Code+Pro" rel="stylesheet" type="text/css">
  
  <link rel="stylesheet" href="/css/style.css">
</head>
</html>
<body>
  <div id="container">
    <div id="wrap">
      <header id="header">
  <div id="banner"></div>
  <div id="header-outer" class="outer">
    <div id="header-title" class="inner">
      <h1 id="logo-wrap">
        <a href="/" id="logo">戒文</a>
      </h1>
      
    </div>
    <div id="header-inner" class="inner">
      <nav id="main-nav">
        <a id="main-nav-toggle" class="nav-icon"></a>
        
          <a class="main-nav-link" href="/">Home</a>
        
          <a class="main-nav-link" href="/archives">Archives</a>
        
      </nav>
      <nav id="sub-nav">
        
          <a id="nav-rss-link" class="nav-icon" href="/atom.xml" title="RSS Feed"></a>
        
        <a id="nav-search-btn" class="nav-icon" title="Search"></a>
      </nav>
      <div id="search-form-wrap">
        <form action="//google.com/search" method="get" accept-charset="UTF-8" class="search-form"><input type="search" name="q" class="search-form-input" placeholder="Search"><button type="submit" class="search-form-submit">&#xF002;</button><input type="hidden" name="sitesearch" value="http://yoursite.com"></form>
      </div>
    </div>
  </div>
</header>
      <div class="outer">
        <section id="main"><article id="post-袁了凡静坐要诀（精校）" class="article article-type-post" itemscope itemprop="blogPost">
  <div class="article-meta">
    <a href="/2019/08/03/袁了凡静坐要诀（精校）/" class="article-date">
  <time datetime="2019-08-03T08:42:35.166Z" itemprop="datePublished">2019-08-03</time>
</a>
    
  </div>
  <div class="article-inner">
    
    
      <header class="article-header">
        
  
    <h1 class="article-title" itemprop="name">
      戒文~袁了凡静坐要诀（精校）
    </h1>
  

      </header>
    
    <div class="article-entry" itemprop="articleBody">
      
        <div class="ahtcy_content">
<p><font size="3">　　静坐要诀<br>　　袁了凡</font></p>
<p><font size="3">　　序<br>　　静坐之诀原出于禅门，吾儒无有也。自程子见人静坐，即叹其善学。朱子又欲以静坐补小学收放心一段工夫，而儒者始知所从事矣。昔陈烈苦无记性，静坐百余日，遂一览无遗。此特浮尘初敛，清气少澄耳，而世儒认为极则，不复求进，误矣。盖人之一心，自有生以来，终日驰骤，逐物忘归，动固纷纷，静亦扰扰，稍加收摄，便觉朗然。中间曲折，无明师指授，不得肯綮，或得少为足，或反成疾患，余实哀之。大都静坐之法，其修也，有从入之阶；其证也，有自得之实。一毫有差，永不发深禅定矣。吾师云谷大师，静坐二十余载，妙得天台遗旨，为余谈之甚备。余又交妙峰法师，深信天台之教，谓禅为净土要门，大法久废，思一振之。二师皆往矣，余因述其遗旨，并考天台遗教，缉为此篇，与有志者共之。<br>　　辨志篇<br>　　凡静坐先辨志，志一差，即堕邪径矣。如射者先认的，的东而矢西，其能中乎？天台有十种邪修，今约之为四。如学者为名闻利养，发心静坐，则志属邪伪，因种地狱矣。如为志气昏愚，欲聪明胜人而静坐，则属好胜之志，种修罗之因。如畏尘劳苦报，慕为善安乐而静坐，则属欣厌之志，种人天之因。如不为名闻利养，不为聪明善业，专为千生万劫，生死未了，惟求正道，疾得涅槃而静坐，则发自了之志，种二乘之因。此等学者，善恶虽殊，缚脱有异，其为邪僻，则一而已矣。<br>　　若真正修行，只是仁之一字。以天地万物为一体，而明明德于天下是也。释迦牟尼，以夏音释之，即是能仁二字。菩者，觉也，度也；萨者，有情也，众生也。菩萨二字，为觉有情，又为度众生，佛氏惟菩萨为中道。罗汉出三界之外，成不来之果，而佛深恶之，斥为焦芽败种，以其不度人而自度耳。《楞严经》云：有一众生不成佛，永不于此取泥洹。又云：将此身心奉尘刹，是即名为报佛恩。其旨深矣。或曰：如此与墨子兼爱何别？答曰：为我、兼爱，皆是好事。兼爱是仁，为我是义，岂非美德？所恶杨墨者，为其执一耳。执为我则不知兼爱而害于仁，执兼爱则不知为我而害于义。故孟子恶之耳。“古之学者为己”，儒者何尝不为我？“仁者爱人”，儒者何尝不兼爱？孔门以求仁为学脉，而未尝废义。仁义并行而不悖，此所以为中道也。不然，即使不为我，不兼爱，又岂得为正哉？执杨墨与执儒，皆病也。<br>　　问曰：菩萨之法，专以度众生为事，何故独处深山，弃舍众生，静坐求禅乎？答曰：此菩萨所以为中道也。度一切众生，须德高行备，觉妙智神。一切德行，非禅不深；一切觉智，非禅不发。故暂舍众生，静坐求道。如人有病，将身服药，暂息事业，疾愈则修业如常。菩萨亦然，身虽暂舍众生，而心常怜悯。于闲静处，服禅定药，得实智慧，除烦恼病，起六神通，广度众生。即如儒者隐居，岂洁己而忘世哉？正为求万物一体之志耳！其隐也，万物一体之志，念念不离；其出也，万物一体之道，时时不错。故以禹稷三过不入之功，不能加于颜子箪瓢陋巷之乐者，正为此志无加损也。<br>　　豫行篇<br>　　凡坐禅，须先持戒，使身心清净，罪业消除。不然，决不能生诸禅定。若从幼不犯重罪，或犯已能戒，皆系上知利根，易于持戒。倘恶业深重，或屡戒屡犯，则谓残阙之躯，不能上进。此不闻醍醐妙法，而甘于自暴者也。法华开经偈云：假令造罪过山岳，不须妙法两三行。何过不可灭，何戒不可持哉？　　<br>　　学者有三法：一深达罪源，二大心持戒，三不住于戒。何谓深达罪源？一切诸法本来空寂，尚无有福，何况有罪？种种业障，皆由心作，反观此心，从何处起。若在过去，过去已灭，已灭之法，则无所有，无所有法，不名为心。若在未来，未来未至，未至亦无有，不得名心。若在现在，现在之中，刹那不住，无住相中，心不可得。如是观之，不见相貌，不在方所，当知此心，毕竟空寂。既不见心，不见非心，尚无所观，岂有能观？无能无所，颠倒想断。既颠倒想断，则无无明，亦无三毒，罪从何生？又一切万法，悉属于心，心性尚空，何况万法？若无万法，谁是罪业？若不得罪，观罪无生，破一切罪，以一切诸罪，根本性空，常清净故。维摩诘谓优波离，彼自无罪，勿增其过，当直尔除灭，勿扰其心。又普贤观经说，观心无心，法不住法，我心自空，罪销无主。一切诸法，皆悉如是，无住无坏。如是持戒，于一念中，百戒俱完，万罪俱灭。<br>　　何谓大心持戒？起大悲心，怜悯一切众生，妄执有为而起无明，造种种业。吾代一切众生忏无量无边重罪，吾为一切众生求得涅槃而持戒。吾若清净，即一切众生清净。吾若破戒，即一切众生破戒。是故宁此身受刀屠万段，终不以此身破众生大戒。如是持戒，最广最大。<br>　　何谓不住于戒？华严经言：身是梵行耶？心是梵行耶？求身心不可得，则戒亦不可得，是故不见己身有持戒者，不见他身有破戒者。菩萨持戒，于种种破戒缘中，而得自在。知此则戒定慧与贪瞋痴，同为妙法矣。如此持戒，于念念中，即诸罪业，念念自灭，身心清净，可修禅矣。<br>　　修禅之法，行住坐卧，总当调心。但卧多则昏沉，立多则疲极，行多则纷动，其心难调，坐无此过，所以多用耳。然人日用不得常坐，或职业相羁，或众缘相绊，必欲静坐，遂致蹉跎。学者须随时调息此心，勿令放逸，亦有三法：一系缘收心，二借事炼心，三随处养心。<br>　　何谓系缘收心？唐人诗云：月到上方诸品净，心持半偈万缘空。自俗人言之，心无一物，万缘始空。今云心持半偈万缘空，此理最可玩索。盖常人之心，必有所系，系之一处，渐束渐纯。半偈染神，万妄俱息，故云系心一处，无事不办。究实论之，即念佛持咒及参话头之类，皆是妄念。然借此一妄以息群妄，大有便益。学者知此，日用间，或念佛，或持咒，或参一公案，行住坐卧，绵绵密密，无丝毫间断。由是而读书作文，由是而应事接物，一切众缘，种种差别而提撕运用，总属此心。吾参祖师活公案，不参凡夫死公案，又何间断之有？<br>　　何谓借事炼心？常人之心，私意盘结，欲情浓厚，须随事磨炼，难忍处须忍，难舍处须舍，难行处须行，难受处须受。如旧不能忍，今日忍一分，明日又进一分，久久炼习，胸中廓然。此是现前真实功夫也。古语云：静处养气，闹处炼神。金不得火炼，则杂类不尽，心不得事炼，则私欲不除，最当努力，勿当面错过。<br>　　何谓随处养心？坐禅者，调和气息，收敛元气，只要心定心细心闲耳。今不得坐，须于动中习存，应中习止。立则如斋，手足端严，切勿摇动；行则徐徐举足，步动心应；言则安和简默，勿使躁妄。一切运用，皆务端详闲泰，勿使有疾言遽色。虽不坐，而时时细密，时时安定矣。如此收心，则定力易成。此坐前方便也。<br>　　修证篇<br>　　凡静坐，不拘全跏半跏，随便而坐，平直其身，纵任其体，散诞四肢，布置骨解，当令关节相应，不倚不曲，解衣缓带，辄有不安，微动取便，务使调适。初时从动入静，身中气或未平，举舌四五过，口微微吐气，鼻微微纳之，多则三四五遍，少则一遍，但取气平为度。舌抵上腭，唇齿相着，次渐平视，徐徐闭目，勿令眼脸大急，常使眼中胧胧然。次则调息，不粗不喘，令和细，绵绵若存。天台禅门口诀，止教调息观脐。息之出入，皆根于脐，一心谛观，若有外念，摄之令还，绵绵密密，努力精进。自此而后，静中光景，种种奇特，皆须识破，庶可进修。<br>　　初时有二种住心之相：人心泊境，妄念迁流，如火熠熠，未尝渐止，因前修习，心渐虚凝，不复缘念名利冤亲等事，此名粗心住也；外事虽不缘念，而此心微细流注，刹那不停，愈凝愈细，内外双泯，此名细心住也。此后有二种定法。当此细心住时，必有持身法起。此法发时，身心自然正直，坐不疲倦，如物持身，于觉心自然明净，与定相应。定法持身，任运不动，从浅入深，或经一坐无分散意，此名欲界定也。后复身心泯泯虚豁，忽然失于欲界之身，坐中不见己身，及床坐等物，犹若虚空，此名未到地定也。将入禅而未入禅，故名未到地，从此能生初禅矣。<br>　　于未到地中，证十六触成就，是为初禅发相。何谓十六触？一动，二痒，三凉，四暖，五轻，六重，七涩，八滑；复有八触，谓一掉，二猗，三冷，四热，五浮，六沉，七坚，八软。此八触与前八触虽相似，而细辨则不同，合为十六触也。十六触由四大而发。地中四者，沉重坚涩；水中四者，凉冷软滑；火中四者，暖热猗痒；风中四者，动掉轻浮。学者于未到地中，入定渐深，身心虚寂，不见内外，或经一日乃至七日，或一月乃至一年，若定心不坏，守护增长，此时动触一发，忽见身心凝然，运运而动。当动之时，还觉渐渐有身，如云如影。动发，或从上发，或从下发，或从腰发，渐渐遍身。上发多退，下发多进，动触发时，功德无量。略言十种善法，与动俱发：一定，二空，三明净，四喜悦，五乐，六善生，七知见明，八无累解脱，九境界现前，十心调柔软。如是十者，胜妙功德，与动俱生，庄严动法，如是一日或十日，或一月一年，长短不定。此事既过，复有余触，次第而起。有遍发十六触者，有发三四触及七八触者，皆有善法功德。如前动触中说，此是色戒清净之身，在欲界身中，粗细相违，故有诸触。<br>　　证初禅时，有五境：一觉，二观，三喜，四乐，五定心也。初心觉悟为觉，后细心分别为观，庆悦之心为喜，恬澹之心为乐，寂然不散为定。十六触中，皆有此五境，第六又有默然心。由五境而发者，皆初禅所发之相也。夫觉如大寐得醒，如贫得宝藏，末世诸贤，以觉悟为极则事。然欲入二禅，则有觉有悟，皆为患病。学者于初禅第六默然心中，厌离觉观，初禅为下。若知二法动乱，逼恼定心，从觉观生喜乐定等故为粗。此觉观法，障二禅内静。学者既知初禅之过，障于二禅，今欲远离，常依三法：一不受不着故得离,二诃责故得离,三观析故得离。由此三法，可以离初禅觉观之过。觉观既灭，五境及默然心悉谢，已离初禅，二禅未生，于其中间，亦有定法，可得名禅，但不牢固，无善境扶助之法，诸师多说为转寂心，谓转初禅默然也。住此定中，须依六行观，厌下有三：曰苦，曰粗，曰障。欣上有三：曰胜，曰妙，曰出。约言之，只是诃赞二意耳。夫玄门三年温养，九年面壁，未尝不静坐，而不发大智慧，不发大神通，不发深禅定者，以其处处恋着也。得一境界，即自以为奇特，爱恋不舍，安能上进？故须节节说破，事事指明，方不耽着，方肯厌下欣上，离苦而求胜，去粗而即妙，舍障而得出。到此地位，方知法有正传，师恩难报。昔陈白沙静坐诗云：刘郎莫记归时路，只许刘郎一度来。陈公在江门静坐二十余年，惜无明师指点，静中见一端倪发露，即爱恋之，已而并此端倪亦失，竭力追寻，不复可见。故其诗意云尔。学者静中有得，须先知此六行观。若到初禅，不用此观，则多生忧悔，忧悔心生，永不发二禅，乃至转寂亦失，或时还更发初禅，或并初禅亦失。所谓为山九仞，一篑为难，切当自慎。学者心不忧悔，一心加功，专精不止，其心澹然澄静，无有分散，名未到地，即是二禅前方便定也。经云：不失其退，其心豁然，明净皎洁。定心与喜俱发，亦如人从暗中出，见外日月光明，其心豁然，明亮内净，十种功德俱发，具如初禅发相，但以从内净定俱发为异耳。<br>　　二禅有四境：一内净，二喜，三乐，四定心。何名内净？远而言之，对外尘故说内净；近而言之，对内垢故说内净。初禅中得触乐时，触是身识相应，故名外净。二禅心识相应，故名内净。初禅心为觉观所动，故名内垢。二禅心无觉观之垢，故名内净。既离觉观，依内净心发定，皎洁分明，无有垢秽，此内净定相也。喜者，深心自庆，于内心生喜定等十种功德善法，故悦豫无量也。乐者，受喜中之乐，恬澹悦怡，绵绵美快也。初禅之喜乐，由觉观而生，与身识相应，此中喜乐，从内心生，与意识相应，所以名同而实异。定心者，受乐心忘，既不缘定内喜乐，复不预外念思想，一心不动也。此四境后，亦有默然心，但比初禅更深耳，谓之圣默然定。欲进三禅，又当诃二禅之过。此二禅定，虽从内净而发，但大喜涌动，定不牢固，当即舍弃。如上用三法遣之：一不受，二诃责，三观心穷检。既不受喜，喜及默然自谢，而三禅未生，一意精进，其心湛然，不加功力，心自澄静，即是三禅未到地，于后其心泯然入定。然入定不依内外，与乐俱发。当乐发时，亦有十种功德，具如前说，但涌动之喜为异耳。绵绵之乐，从内心而发，心乐妙美，不可为喻。乐定初生，既未即遍身，中间多有三过：一者乐定即浅，其心沉没，少有智慧之用；二者乐定微少，心智涌发，故不安稳；三者乐定之心，与慧力等，绵绵美妙，多生贪着，其心迷醉。故经言此乐惟圣人能舍，余人舍为难。三禅欲发，有此三过，则乐定不得增长，充满其身，学者须善调适，亦有三法治之：一者心若沉没，当用意精进，策励而起。二者若心涌发，当念三昧定法摄之。三者心若迷醉，当念后乐及诸胜妙法门，以自醒悟，令心不着。若能如是，乐定必然增长，遍满身分，百骸万窍，悉皆欣悦。所以佛说三禅之乐，遍身而受也。按初禅之乐，从外而发，外识相应，内乐不满。二禅之乐，虽从内发，然从喜而生，喜根相应，乐根不相应，乐依喜生，喜尚不遍，况于乐乎？<br>　　三禅之乐，乐从内发，以乐为主，遍身内外，充满恬愉，亦有五境：一舍，二念，三智，四乐，五定心也。舍者，舍前喜心，并离三过也。念者，既得三禅之乐，念用三法守护，令乐增长也。智者，善巧三法，离三过也。乐者，快乐遍身受也。定心者，受乐心息，一心寂定也。欲得四禅，又当诃斥三禅之乐。初欲得乐，一心勤求，大为辛苦，既得守护爱着，亦为苦，一旦失坏则复受苦，故经说第三禅中，乐无常动故苦。又此乐法，覆念令不清净，学者既深见三禅乐有大苦之患，应一心厌离，求四禅，种不动定。尔时亦当修六行，及三法除遣，即三禅谢灭，而四禅未到，修行不止，得入未到地定。<br>　　心无动散，即四禅方便定。于后其心，豁然开发，定心安稳，出入息断。定发之时，与舍俱生，无苦无乐，空明寂静，善法相扶，类如前说，但无喜乐动转为异耳。尔时心如明镜不动，亦如净水无波，绝诸乱想，正念坚固，犹如虚空。学者住是定中，心不依善，亦不附恶，无所依倚，无形无质，亦有四境：一不苦不乐，二舍，三念清净，四定心也。此禅初发，与舍受俱发，舍受之心，不与苦乐相应，故言不苦不乐。既得不苦不乐，定舍胜乐，不生厌悔，故云舍。禅定分明，智慧照了，故云念清净。定心寂静，虽对众缘，心无动念，故名定心。此后亦有默然心，如前说也。又此四禅，心常清净，亦名不动定，亦名不动智慧。于此禅中，学一切事，皆得成就。学神通则得，学变化则得，故经说佛于四禅为根本也。外道服食勤炼，远望延年，劳形敝骨，万举万败，间有成者，自负深玄，岂知造业。争如求禅，一切变化，无不立就，转粗形为妙质，易短寿为长年，特其细细者耳。<br>　　从此以后，又有四定：一空虚定，二识处定，三无有处定，四非有想非无想处定。学者至四禅时，有视为微妙，得少为足，画而不进者；有觉心识生灭，虚诳不实，便欲求涅槃寂静常乐者。不遇明师指授，不知破色与断色系缚之方，直强泯其心，断诸思虑，久久得心无忆念，谓证涅槃。既未断色系缚，若舍命时，即生无想天中，此为大错。故须求空处定，应深思色法之咎。若有身色，前内有饥渴疾病，大小便利，臭秽敝恶等苦，外受寒热刀杖，刑罚毁谤等苦，从先世因缘和合报得此身，即是种种众苦之本。不可保爱，复思一切色法，系缚于心，不得自在，即是心之牢狱，令心受恼，无可贪恋。由是求灭色之法，须灭三种色：一灭可见有对色，二灭不可见有对色，三灭不可见无对色。经言：过一切色相，灭有对相，不念种种相。过一切色相者，破可见有对色也。灭有对相者，破不可见有对色也。不念种种相者，破不可见无对色也。学者于四禅中，一心谛观己身，一切毛道及九孔，身内空处，皆悉虚疏，犹如罗縠，内外相通，亦如芭蕉，重重无实。作是观时，即便得见，既得见已，更细心观察，见身如簁如甑，如蜘蛛网，渐渐微末，身分皆尽，不见于身及五根等，内身既尽，外道亦空。如是观时，眼见色源，故名过色。耳声，鼻臭，舌味，身触，意法，故名有对相。于二种余色及无数色，种种不分别，故名不念种种相。一切色法既灭，一心缘空，念空不舍，即色定便谢，而空定未发，亦有中间禅。尔时慎勿忧悔，勤加精进，一心念空，当度色难，于后豁然与空相应，其心明净，不苦不乐，益更增长，于深定中，唯见虚空无诸色相，虽缘无边虚空，心无分散。既无色缚，心识澄静，无碍自在如鸟之出笼，飞腾自在，此为得空处定也。<br>　　从此而进，舍空缘识。学者当知，虚空是外法入定，定从外来，则不安稳；识处是内法，缘内入定，则多宁谧。观缘空之受想行识，如病如痈，如枪如刺，无常苦空无我和合而有，欺诳不实（此即是八圣种观）。一心系缘在识，念念不离。未来过去，亦复如是。常念于识，欲得与识相应，加功专致，不计旬月，即便泯然任运，自住识缘。<br>　　因此后豁然与识相应，心定不动，而于定中不见余事，惟见现在心识，念念不住，定心分明，识虑广阔，无量无边。亦于定中，忆过去已灭之识，无量无边，及未来应起之识，亦无量无边，悉现定中。识法持心，无分散意。此定安稳清净，心识明利，为得识处定也。<br>　　从此而进，又思前缘空入定，是为外定，今缘识入定，是为内定，而依内依外，皆非寂静。若依内心，以心缘心入定者，此定已依三世心生，不为真实，惟有无心识处，心无依倚，乃名安稳。于是又观缘识之受想行识，如病如痈，如枪如刺，无常苦空无我和合而有，虚诳不实，即舍识处，系心无所有处。内静息求，不同一切心识之法，知无所有法，非空非识，无为法尘，无有分别。如是知已，静息其心，惟念无所有法。其时识定即谢，无所有定未发，于其中间，亦有证相。学者心不忧悔，专精不懈，一心内净，空无所依，不见诸法，心无动摇，此为证无所有处定也。入此定时，怡然寂绝，诸想不起，尚不见心相，何况余法。<br>　　从此而进，又复上求，诃责无所有定，如痴如醉，如昏如暗，无明覆蔽，无所觉了，无可爱乐。观于识处，如疮如箭，观于无所有处，如醉如痴，皆是心病，非真寂静，亦如前法，离而弃之，更求非有想非无想定。前识处是有想，无所有处是无想，今双离之，即便观于非有非无。何法非有？谓心非有。何以故？过去现在未来，求之都不可得，无有形相，亦无处所，当知非有。云何非无？无者是何物乎？为心是无乎？为离心是无乎？若心是无，则无觉无缘，不名为心。若心非无，更无别无。何也？无不自无，破有说无，无有则无无矣，故言非有非无。如是观时，不见有无，一心缘中，不念余事，于后忽然真实定发，不见有无相貌，泯然寂绝，心无动摇，恬然清净，如涅槃相。是定微妙，三界无过，证之者，咸谓是中道定相。<br>　　涅槃常乐我净，爱着是法，更不修习，如虫行至树表，更不复进，谓树外无高，可悯也。殊不知此定虽无粗烦恼，而亦有十种细烦恼，凡夫不知，误谓真实。世间外道，入此定中，不见有无，而觉有能知非有非无之心，谓是真神不灭。若有明师传授，方知是四阴和合而有，自性虚诳不实，从此不受不着，即破无明，入灭受想定，获阿罗汉果，是谓九次第定也。大抵初禅离欲界入色界；二三四禅，皆色界；摄四定，离色界入无色界；灭受想定，则出三界证阿罗汉果。生西方，入净土，此为最径之门。<br>　　调息篇<br>　　天台禅门口诀，只言调息为修禅之要，乃诸方法，厥有多途，即以调息一门言之，一者六妙门，二者十六特胜，三者通明观。<br>　　六妙门者，一数，二随，三止，四观，五还，六净也。于中修证，又分为十二。如数有二种：一者修数，二者修相应。乃至修净与净相应亦如是。何谓修数？学者调和气息，不涩不滑，安详徐数，或数入，或数出，皆取便为之，但不得出入皆数，从一至十，摄心在数，不令驰散，是名修数。何谓数相应？觉心任运，从一至十，不加功力，心息自住。息既虚凝，心相渐细，患数为粗，意不欲数，尔时学者，应当舍数修随。一心依随息之出入，心住息缘，无分散意，是名修随。心既渐细，觉息长短，遍身出入，任运相依，应虑怡然凝静，是名与随相应。觉随为粗，心厌欲舍，如人疲极欲眠，不乐众务，尔时学者，应当舍随修止。三止之中，但用制心止也。制心息诸缘虑，不念数随，凝静其心，是名修止。复觉身心泯然入定，不见内外相貌，如欲界未到地，定法持心，任运不动，是名止相应。学者即念心虽寂静，而无慧照破，不能脱离生死，应须照了，即舍止求观。于定心中，以心眼细观此身中，细微入出息，想如空中风，皮筋骨肉，脏腑血液，如芭蕉不实，内外不净，甚可厌恶；复观定中喜乐等受，悉有破坏之相，是苦非乐；又观定中心识无常，生灭刹那不住，无可着处；复观定中善恶等法，悉属因缘，皆无自性。是名修观。如是观时，觉息出入，遍诸毛孔，心眼开明，彻见筋骨、脏腑等物，及诸虫户，内外不净，众苦逼迫，刹那变易，一切诸法，悉无自性，心生悲喜，无所依倚，是名与观相应。观解既发，心缘观境，分别破析，觉念流动，非真实道，即舍观修还。既知观从心发，若随析境，此则不会本源，应当返观此心从何而生，为从观心生？为从非观心生？若从观心生，则先已有观，今数、随、止三法中，未尝有观。若非观心生，为灭生？为不灭生？若不灭生，即二心并。若是灭生，灭法已谢，不能生现在。若言亦灭亦不灭生，乃至非灭非不灭生，皆不可得。当知观心本自不生，不生故不有，不有故即空。空无观心，若无观心，岂有观境？境智双忘，还源之要，是名修还。从此心慧开发，不加功力，任运自能破析，还本还源，是名与还相应。学者当知，若离境智，欲归于无境智，总不离境智之缚，心随二边故也，尔时当舍还修净。知道本净，即不起妄想分别，受想行识，亦复如是。息妄想垢，是名修净。举要言之，若能心常清净，是名修净，亦不得能修所修，及净不净之相，是名修净。作是修时，忽然心慧相应，无碍方便任运开发，无心依倚，是名与净相应。证净有二：一者相似证，谓似净而实非净也。二者真实证，则三界垢尽矣。又观众生空，名为观，观实法空，名为还，观平等空，名为净。又空、三昧相应，名为观，无相、三昧相应，名为还，无作、三昧相应，名为净。又一切外观名为观，一切内观名为还，一切非内非外观名为净。又从假入空观名为观，从空入假观名为还，空假一心名为净。此六妙门，乃三世诸佛入道之本，因此证一切法门，降伏外道。<br>　　所谓十六特胜者，一知息入，二知息出，三知息长短，四知息遍身，五除诸身行，六受喜，七受乐，八受诸心行，九心作喜，十心作摄，十一心作解脱，十二观无常，十三观出散，十四观欲，十五观灭，十六观弃舍。一知息入，二知息出，此对代数息也。学者既调息绵绵，专心在息，息若入时，知从鼻端入至脐，息若出时，知从脐出至鼻，由此而知粗细，为风为气。为喘则粗，为息则细。若觉粗时，即调之令细。入息气迫常易粗，出息涩迟常易细。又知轻重，入息时轻，出息时重，入在身内则身轻，出则身无风气故觉重。又知涩滑，入常滑而出常涩。何也？息从外来，气利故滑。从内吹出，滓秽塞诸毛孔故涩。又知冷暖，入冷而出暖，又知因出入息，则有一切众苦烦恼。生死往来，轮转不息，心知惊畏，譬如阍者守门，人之从门出入者，皆知其人，兼知其善恶，善则听之，恶则禁之。当此之时，即觉此息无常，命依于息，一息不属，即便无命。知息无常，即不生爱；知息非我，即不生见；悟无常即不生慢。此则从初方便，已能破诸结使，所以特胜于数息也。三知息长短者，此对欲界定，入息长，出息短。心既静住于内，息随心入，故入则知长；心不缘外，故出则知短。又觉息长则心细，觉息短则心粗。盖心细则息细，息细则入从鼻至脐，微缓而长，出息从脐至鼻亦尔。心粗则息粗，息粗则出入皆疾矣。又息短则觉心细，息长则觉心粗。何也？心既转静，出息从脐至胸即尽，入息从鼻至咽即尽，是心静而觉短也。心粗则从脐至鼻，从鼻至脐，道里长远，是心粗而觉长也。又短中觉长则细，长中觉短则粗，如息从鼻至胸即尽，行处虽短而时节大，久久方至脐，此则行处短而时节长也。粗者从鼻至脐，道里极长，而时节却短，欻然之间，即出即鼻，此则路长而时短也。如此觉长短时，知无常由心，生灭不定，故息之长短，相貌非一，得此定时，觉悟无常，更益分明，证欲界定时，犹未知息相貌，故此为特胜也。四知息遍身者，对未到地定，当彼未到地时，直觉身相泯然如虚空，尔时实有身息，但心粗眼不开，故不觉不见。今特胜中发未到地时，亦泯然入定，即觉渐渐有身，如云如影，觉息出入，遍身毛孔，尔时亦知息长短相等，见息入无积聚，出无分散，无常生灭，觉身空假不实，亦知生灭刹那不住，三事和合，故有定生。三事既空，则定无所依，知空亦空，于定中不着，即较前未到地为特胜也。五除诸身行者，对初禅觉观境。身者，欲界道中，发得初禅，则色界之身，来与欲界身相依共住也。身行即观境，此从身分生，知身中之法，有所造作，故名身行也。学者因觉息遍身，发得初禅，心眼开明，见身中腑脏三十六物，臭秽可厌，觉四大之中，各各非身，此即是除欲界身也。于欲界中，求色界之身不可得，即除初禅身也。所以者何？前言有色界造色，为从外来乎？为从内出乎？为在中间住乎？如是观时，毕竟不可得，但以颠倒忆想，故言受色界。触者，细观不得，即是除初禅身，身除故身行即灭。又未得初禅时，于欲界身中，起种种善恶行，今见身不净，则不造善恶诸业，故名除身行。六受喜者，即对破初禅喜境。初禅喜境，从有垢觉观而生，既无观慧照了，多生烦恼，故不应受。今于净禅观中，生有观行破析，连观性空，当知从觉观生喜亦空，即于喜中不着，无诸罪过，故说受喜，如罗汉不着一切供养，故名应供也。又真实知见，得真法喜，故名受喜。七受乐者，对初禅乐境。初禅即无观慧，乐中多染，故不应受。今言受乐者，受无乐，知乐性空，不着于乐，故说受乐。八受诸心行者，此对破初禅定心境。心行有二，故说诸，一者动行，二者不动行。有谓从初禅至三禅，犹是动行，四禅已上，名不动行。今说觉观四境，名动行，定心境名不动行。初禅入定心时，心生染着，此应不受。今知此定心虚诳不实，定心非心，即不受着，既无罪过，即是三昧正受，故说受诸心行。九心作喜者，此对二禅内净喜。彼二禅之喜，从内净而发，然无智慧照了，多所恋着，今观此喜，即是虚诳，不着不受矣。不受此喜，乃为真喜，故名心作喜。十心作摄者，此对二禅定心境。彼二禅之喜虽正，不无涌动之患。今明摄者，应返观喜性空寂，毕竟定心不乱，不随喜动，故云作摄。十一心住解脱者，此对破三禅乐。彼三禅有遍身之乐，凡夫得之，多生染爱，受缚不得解脱。今以观慧破析，证遍身乐时，即知此乐，从因缘生，空无自性，虚诳不实，不染不着，心得自在，故名心作解脱。十二观无常者，此对破四禅不动也。四禅名不动定，凡夫得此定时，心生爱取。今观此定，生灭代谢，三相所迁，知是破坏不安之相，故名观无常。十三观出散者，此对破空处也。出者即是出离色界，散者即是散三种色。又出散者，谓出离色。心依虚空，消散自在，不为色法所缚也。凡夫得此定时，谓是真定。今初入虚空处时，即知四阴和合故有，本无自性，不可取着。所以者何？若言有出散者，为空出散乎？为心出散乎？若心出散，则心为三相所迁，已去已谢，未来未至，现在无住，何能耶？若空是出散者，空本无知，无知之法，有何出散？既不得空定，则心无受着，是名观出散。十四观离欲者，此对识处。盖一切受着、外境，皆名为欲。从欲界乃至空处，皆是心外之境。若认虚空为外境，而我顾受之，则此空即欲矣。今识处空，缘于内识，能离外空，即离欲。凡夫得此定，无慧照察，谓心与识法相应，认为真实，即生染着。今得此定时，即观破析，若言以心缘识，心与识相应，得入定者，此实不然。何者？过去未来现在三世识，皆不与现在心相应，乃是定法持心，名为识定。此识定，但有名字，虚诳不实，故名离欲也。十五观灭者，此对无所有处。盖此定缘无为法尘，心与无为相应，对无为法尘发少识故。凡夫得之，谓之心灭，多生爱着。今得此定时，即觉有少识。此识虽少，亦有四阴和合，无常无我虚诳，譬如粪秽，多少俱臭，不可染着，是名观灭。十六观弃舍者，此对非想非非想。盖非想非非想，乃是双舍，有无俱舍中之极。凡夫得此定时，认为涅槃。今知此定，系四阴、十二入、三界及十种细心数等和合而成。当知此定无常，苦空无我，虚诳不实，不应计为涅槃，生安乐想。不受不着，是名观弃舍。弃舍有二种，一根本弃舍，二涅槃弃舍。永弃生死，故云观弃舍。学者深观弃舍，即便得悟三乘涅槃，如须跋陀罗，佛令观非想中细想，即获阿罗汉果。今名悟道，未必定具十六，或得二三特胜，即便得悟，随人根器，不可定也。<br>　　第三通明观，学者从初安心，即观息、色、心三事，俱无分别。观三事必须先观息道。云何观息？谓摄心静坐，调和气息，一心细观此息，想其遍身出入，若慧心明利，即觉息入无积聚，出无分散，来无所经由，去无所涉履，虽复明觉此息出入遍身，如空中风，性无所有，此观息如也。次则观色，学者既知息依于身，离身无息，即应细观身色，本自不有，皆是先世妄想因缘招感，今生四大，造色围空，假名为身。一心细观头腹四肢筋骨脏腑，及四大四微，一一非身，四大四微，亦各非实，尚不自有，何能生此身诸物耶？无身色可得，尔时心无分别，即达色如矣。次观心，学者当知，由有心故有身色，共来动转。若无此心，谁分别色？色因谁生？细观此心，藉缘而生，生灭迅速，不见住处，亦无相貌，但有名字，名字亦空，即达心如矣。学者若不得三性别异，名为如心。学者若观息时，既不得息，即达色心空寂。何者？谓三法不相离故也。观色观心亦尔。若不得息、色、心三事，即不得一切法。何以故？由此三事和合，能生一切阴入界众等烦恼，善恶行业，往来五道，流转不息。若了三事无生，则一切诸法，本来空寂矣。学者果能如是观察三法，悉不可得，其心任运，自住真如，泯然明净，此名欲界定。于此定后，心依真如，泯然入定，与如相应，如法持心，心定不动，泯然不见身色、息、心三法，异相一往，犹如虚空，即是通明未到地也。从此而发四禅四定，最为捷速。<br>　　遣欲篇<br>　　周濂溪论圣学，以无欲为要。欲生于爱，寡欲之法，自断爱始。爱与憎对，常见其可憎则爱绝矣，故释氏有不净观焉。夫有生必有死，死者乃永离恩爱之处，有生之所共憎，虽知可憎，无能免者。我今现生，不久必死，过一日则近一日，盖望死而趋也。岂可贪恋声色名利之欲哉？真如扑灯之蛾，慕虚名而甘实祸，何其愚也！学者欲习不净观，当先观人初死之时，言词惆怅，气味焄蒿，息出不反，身冷无知，四大无主，妄识何往，观想亲切，可惊可畏，爱欲自然淡薄，悲智自然增明。从此而修，有多门焉。<br>　　曰九想：一胀想，谓死尸胀如韦囊也。二坏想，谓四肢破碎，五脏恶露也。三血涂想，谓血流涂地，点污恶秽也。四浓烂想，谓浓流肉烂，臭气转增也。五青瘀想，谓浓血消尽，瘀黑青臭也。六啖想，谓虫蛆唼食，决裂残缺也。七散想，谓筋断骨离，头足交横也。八骨想，谓皮肉已尽，但见白骨也。九情想，谓焚烧死尸，骨裂烟臭也。但将吾所爱之人，以上九想观之，乃知言笑欢娱，尽属假合，清温细软，究竟归空。即我此身，后亦当尔。有何可爱而贪着哉？学者修九想既通，必须增想重修，令观行熟利，随所观时，心即随定，想法持心，澄然不乱，破欲除贪，莫此为尚矣。<br>　　曰十想：一无常想，谓有为之法，新新生灭，顷刻变迁，无暂停息也。二苦想，谓六情逼迫，万事煎熬，有生皆苦，无有乐趣也。三无我想，谓法从缘生，本无自性，即体离体，孰为我身也。四食不净想，谓食虽在口，脑涎流下，与唾和合，成味而咽，与吐无异，下入腹中，即成粪秽也。六死想，谓一息不属，便尔沉沦也。七不净想，谓身中三十六物，五种不净也。八断想，九离想，十尽想。缘涅槃，断烦恼结使，名断想。断而得离，名离想。离而得尽，名尽想。九想为初学，十想为成就。九想如缚贼，十想如杀贼，此为异耳。<br>　　又有白骨观，乃就九想中略出者，凡作九想十想等观，皆当正身危坐，调和气息，使心定良久，方可作想。今作白骨观，学者先当系念左脚大指，细观指半节作疱起，令极分明，然后作疱溃想。见半指节，极令白净，如有白光。次观一节，令肉擘去，皆有白光。次观二节三节，乃至五节，及两足十节，白骨分明，如是系心，不令驰散，散即摄之令还。想成时，觉举身温软，心下热时，名系心住。心既住已，当复起想，足趺披肉见白骨，极令了了。次观踝骨，次胫骨，又次髋骨，皆是骨骼，见白骨如珂雪。从此观胁骨，及脊骨肩骨，从肩至肘，从肘至腕，从腕至掌，从掌至指端，皆令肉相向披，见半身白骨。次观头皮，观膜，观脑，观肪，观咽喉，观肺、心、肝胆、脾胃、大小肠、肾等诸藏，有无数诸虫咂食浓血，会见分明，又见诸虫从咽喉出，又观小肠、肝、肺、脾、肾，皆令流注入大肠中，从咽喉出，堕于前地。此想成已，即见前地屎尿臭处，及诸蚘虫，更相缠缚，诸虫口中，流出浓血，不净盈满。此想成已，自见己身如白雪，又节节相拄，若见黄黑，更当悔过。此为第一白骨观。第二观者，系念额上，定观额中，如爪甲大，慎莫杂想，如是观额，令心安住，不生诸想，惟想额上，然后自观头骨，白如玻璃色，如是渐见举身白骨，皎然明净，节节相拄。此想成已，次想第二骨人，次想三骨人，乃至十骨人。见十骨人已，乃想二十骨人，三十、四十骨人，见一室中，遍满骨人，前后左右，行列相向，各举右手，向于我身。是时学者，渐渐广大，见一庭内，满中骨人，行行相向，白如珂雪。渐见一乡皆是骨人，次观一邑一省，乃至天下皆是骨人。见此事已，身心安乐，无惊无怖。学者见此事已，出定入定，恒见骨人，山河石壁，一切世事，皆悉变化，犹如骨人。见此事已，于四方面，见四大水，其流迅驶，色白如乳，见诸骨人，随流沉没。此想成已，复更忏悔，但纯见水，涌注空中。后当起想，令水恬静。此名凡夫心海，生死境界之想也。<br>　　广爱篇<br>　　孔子云：老者安之，朋友信之，少者怀之。尽世间只有此三种人。就此三种人中，老者有二：吾之老，人之老。朋友有亲者，有疏者，有始亲而终疏者，有恩与仇者。少者亦有二：吾之少，人之少。吾之老少，虽有同室，亦有等杀；人之老少，便包恩仇远近，种种不齐矣。先从吾之老者，发愿贻之以安，饮食起居，悉令得所。学者初修时，取最所亲爱，若父母之类，一心缘之。倘有异念，摄之令还，使心想分明，见吾亲人老者受安之相，然后及于人之老者，乃至怨仇蛮貊，无不愿其安乐。朋友少者，亦皆如是。禅家谓之慈心观，又谓之四无量心，功德最大。<br>　　四无量者，慈、悲、喜、舍也。初时慈念众人，老者愿贻之以安，朋友愿贻之以信，少者愿贻之以怀，心心相续，道力坚固，即于定心中，见所亲爱人受快乐之相，身心悦豫，颜色和适，了了分明。见亲人得乐已，次见外人，乃至怨人，亦复如是。于定心中，见一人，次见十人，乃至千人万人，及普天率土之人，悉皆受乐。学者于定中，见外人受乐，而内定转深，湛然无动，此名慈无量也。<br>　　世人与众不和，初生为瞋，瞋渐增长，思量执着，住在心中，名为恨。此恨既积，欲损于他，名为恼。败德损德，皆源于此。惟一慈心，能除瞋恨恼三事，以是知慈心功德无量也。又释氏之慈有三等：众生缘慈，法缘慈，无缘慈也。不利益一人，而求利益无数无边之人，是为众生缘慈。老者不独思安其身，而兼思安其心，使之得受性真之乐，朋友少者皆然，此为法缘慈。若无缘慈，惟圣人有之，盖圣人不住有为，亦不住无为。老则愿安，友则愿信，少则愿怀，而吾亦不知其安，不知其信，不知其怀，所谓无缘慈力赴群机也。学者于慈定中，常念欲遂众生诸愿，见众生受诸劳苦，心生怜愍，即发愿救拔。先取一亲爱人受苦之相，系心缘之，慈悲无极，乃至一方四天下之人，皆见其受苦而思济拔，悲心转深，湛然不动，是名悲无量也。<br>　　学者入悲定中，怜愍众生，除苦与乐，尔时深观众生，虽受苦恼，虚妄不实，本无消除，授以清净妙法，令获涅槃常乐，摄心入定，即见众生皆得受喜。亦初从亲人，次遍天下，此名喜无量也。<br>　　学者从喜定中，思念慈，与众生乐，悲，欲拔苦，喜，令欢喜，而计我能利益，不忘前事，即非胜行。譬如慈父益子，不求恩德，乃曰真亲。又念众生得乐，各有因缘，不独由我，若言我能与乐，则非不矜不伐之心。又念慈心与乐，俱是空怀，在彼众生，实不得乐，若以为实，即是颠倒。又念众生受苦，若有纤毫忧喜之生，即属障碍，难得解脱。我今欲清净善法，不应着意、必、固、我之法，今当舍此执恋，即发净心，毫无憎爱。先取所亲之人，见其亦得定力，受不苦不乐之相，了了分明，乃至十世五道，莫不皆尔，是为舍无量也。</font></p>
<div class="text-c" id="pages"></div>
</div>
      
    </div>
    <footer class="article-footer">
      <a data-url="http://yoursite.com/2019/08/03/袁了凡静坐要诀（精校）/" data-id="cjz9g19mv053jpdtl3fxq7ld2" class="article-share-link">Share</a>
      
      
    </footer>
  </div>
  
    
<nav id="article-nav">
  
    <a href="/2019/08/03/忠告世间人 《世间》杂志社社论/" id="article-nav-newer" class="article-nav-link-wrap">
      <strong class="article-nav-caption">Newer</strong>
      <div class="article-nav-title">
        
          戒文~忠告世间人 《世间》杂志社社论
        
      </div>
    </a>
  
  
    <a href="/2019/08/03/弯弯腰，人生从此改变/" id="article-nav-older" class="article-nav-link-wrap">
      <strong class="article-nav-caption">Older</strong>
      <div class="article-nav-title">戒文~弯弯腰，人生从此改变</div>
    </a>
  
</nav>

  
</article>

</section>
        
          <aside id="sidebar">
  
    

  
    

  
    
  
    
  <div class="widget-wrap">
    <h3 class="widget-title">Archives</h3>
    <div class="widget">
      <ul class="archive-list"><li class="archive-list-item"><a class="archive-list-link" href="/archives/2019/08/">August 2019</a></li></ul>
    </div>
  </div>


  
    
  <div class="widget-wrap">
    <h3 class="widget-title">Recent Posts</h3>
    <div class="widget">
      <ul>
        
          <li>
            <a href="/2019/08/03/彭鑫博士：“都市隐者”现象的中医学解读—论色情泛滥/">戒文~彭鑫博士：“都市隐者”现象的中医学解读—论色情泛滥</a>
          </li>
        
          <li>
            <a href="/2019/08/03/彭鑫博士：纵欲过度导致糖尿病坏疽而截肢的案例/">戒文~彭鑫博士：纵欲过度导致糖尿病坏疽而截肢的案例</a>
          </li>
        
          <li>
            <a href="/2019/08/03/彭鑫博士：面容有光泽的好办法—叩齿吞津保健法/">戒文~彭鑫博士：面容有光泽的好办法—叩齿吞津保健法</a>
          </li>
        
          <li>
            <a href="/2019/08/03/彭鑫：伤精（肾虚、元气虚）的种种表现和治疗方法/">戒文~彭鑫：伤精（肾虚、元气虚）的种种表现和治疗方法</a>
          </li>
        
          <li>
            <a href="/2019/08/03/彭鑫博士：伤精者的补精方法/">戒文~彭鑫博士：伤精者的补精方法</a>
          </li>
        
      </ul>
    </div>
  </div>

  
</aside>
        
      </div>
      <footer id="footer">
  
  <div class="outer">
    <div id="footer-info" class="inner">
      &copy; 2019 戒文<br>
      Powered by <a href="http://hexo.io/" target="_blank">Hexo</a>
    </div>
  </div>
</footer>
    </div>
    <nav id="mobile-nav">
  
    <a href="/" class="mobile-nav-link">Home</a>
  
    <a href="/archives" class="mobile-nav-link">Archives</a>
  
</nav>
    

<script src="//ajax.googleapis.com/ajax/libs/jquery/2.0.3/jquery.min.js"></script>


  <link rel="stylesheet" href="/fancybox/jquery.fancybox.css">
  <script src="/fancybox/jquery.fancybox.pack.js"></script>


<script src="/js/script.js"></script>



<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?c3dd0b1027e251d4c341be3836e0957b";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>


  </div>
</body>
</html>